༄༅། །འདུལ་བ་མདོ་རྩ་བའི་རྣམ་པར་བཤད་པ་
ཡོན་ཏན་འོད་ཀྱི་དགོངས་རྒྱན་ཚིག་དོན་
རབ་ཏུ་གསལ་བའི་ཉི་མ་ཞེས་
བྱ་བ་བཞུགས་སོ། །
འདུལ་བའི་དཔེ་ཚོགས།
རིག་འཛིན་དར་རྒྱས་ཀྱིས་བརྩམས།
གསེར་ཐང་བླ་རུང་ལྔ་རིག་ནང་བསྟན་སློབ་གླིང་།

མི་མཇེད་ཞིང་གི་རྣམ་འདྲེན་གཙོ། །སྟོན་མཆོག་དོན་ཀུན་གྲུབ་པའི་ཞབས། །

འོད་བྱེད་ས་བརྙེས་བདག་ཉིད་ཆེ། །རྨད་བྱུང་སློབ་དཔོན་ཡོན་ཏན་འོད། །

༄༅། །འདུལ་བ་མདོ་རྩ་བའི་རྣམ་པར་བཤད་པ་སློབ་དཔོན་
ཡོན་ཏན་འོད་ཀྱི་དགོངས་རྒྱན་ཚིག་དོན་རབ་ཏུ་
གསལ་བའི་ཉི་མ་ཞེས་བྱ་བ་བཞུགས་སོ། །

དཀར་ཆག
གོས་ལེན་པའི་སྤང་བ། ་
གོས་སློང་བའི་སྤང་བ། ་
སློང་བར་རིགས་པའི་སྤང་བ། ་
སྤགས་པ་སློང་བའི་སྤང་བ།་
སོ་སོ་ནས་སྤགས་པ་སློང་བའི་སྤང་བ།་
བསྐུར་བའི་སྤང་བ། ་
སྤང་ལྟུང་བཅུ་ཚན་གཉིས་པ།་
སྲིན་བལ་གྱིས་སྟན་བྱེད་པའི་སྤང་བ། ་
བལ་ནག་པོ་འབའ་ཞིག་པས་སྟན་བྱེད་པའི་སྤང་བ།
ཆ་གཉིས་བསྲེས་ཏེ་སྟན་བྱེད་པའི་སྤང་བ།་
ལོ་དྲུག་མ་སོང་བར་སྟན་གསར་བ་བྱེད་པའི་སྤང་བ།་
མཐོ་གང་གིས་མ་གླན་པའི་སྤང་བ།་
ལམ་དུ་བལ་ཐོགས་པའི་སྤང་བ།་
བལ་རྨེལ་དུ་འཇུག་པའི་སྤང་བ། ་
རིན་པོ་ཆེ་ལ་རེག་པའི་སྤང་བ། ་
མངོན་མཚན་ཅན་གྱི་སྤང་བ། ་
ཉོ་ཚོང་བྱེད་པའི་སྤང་བ།་
སྤང་ལྟུང་བཅུ་ཚན་གསུམ་པ། ་
ལྷུང་བཟེད་འཆང་བའི་སྤང་བ། ་

ལྷུང་བཟེད་ལྷག་པོ་འཚོལ་བའི་སྤང་བ། ་
འཐག་ཏུ་འཇུག་པའི་སྤང་བ། །
འཐག་པ་བསྐྱེད་པའི་སྤང་བ། ་
བྱིན་འཕྲོག་གི་སྤང་བ། །
དགོན་པའི་འབྲལ་སྤང་། ་
རས་ཆེན་གྱི་སྤང་བ།་
བརྟད་པ་ལས་བྱུང་བའི་སྤང་བ།་
བསྔོས་བསྒྱུར་གྱི་སྤང་བ་
གསོག་འཇོག་གི་སྤང་བ།་
ལྟུང་བྱེད་འབའ་ཞིག་པ་བསྟན་པ།་
བཅུ་པ་དང་པོ། ་
ཤེས་བཞིན་རྫུན་སྨྲ། ་
སྐྱོན་ནས་སྨྲ་བ།་
ཕྲ་མ་བྱེད་པ་
སྐྱོ་སྔོགས་བྱེད་པ།་
ཆོས་སྟོན་པ།་
་༡༡༩
འདོན་པ།་
གནས་ངན་ལེན་བརྗོད་པ།་
མི་ཆོས་བླ་མ་བདེན་སྨྲ་
བཤེས་ངོར་བྱས་སོ་ཞེས་སྐུར་བ་འདེབས་པ།་
ཁྱད་དུ་གསོད་པ།་
བཅུ་པ་གཉིས་པ། ་

ས་བོན་སྐྱེ་འཇིག ་
འཕྱ་བ།་
བསྒོ་བ་རྣར་གཟོན།་
གནས་མལ་མ་བསྡུས་པ།་
གདིང་བ་མ་བསྡུས་པ།
ཕྱིས་གནོན་བྱེད་པ་
རྩ་བ་འབྱུང་བ་ལ་འདུག་པ།་
སྲོག་ཆགས་དང་བཅས་པ་འདེབས་པ།་
རིམ་པ་ལྷག་པར་རྩིག་པ།་
བཅུ་པ་གསུམ་པ།་
མ་བསྐོས་པར་ཆོས་སྟོན་པ།་
ཉི་མ་ནུབ་ཀྱི་བར་དུ་ཆོས་སྟོན་པ།་
ཟས་ཅུང་སྐུར་འདེབས།་
གོས་བྱེད་པ།་
གོས་སྦྱིན་པ།་
དགེ་སློང་མ་དང་ལྷན་ཅིག་མགྲོན་ལམ་དུ་འཇུག་པ།་
དགེ་སློང་མ་དང་ལྷན་ཅིག་གྲུར་འཇུག་པ།་
དབེན་པར་འདུག་པ།་
དབེན་པར་འགྲེང་བ།་
དགེ་སློང་མས་སྦྱོར་དུ་བཅུག་པ་ཟ་བ།་
བཅུ་པ་བཞི་པ།་

ཡང་ཡང་ཟ་བ།་
འདུག་གནས་སུ་ཟ་བ།་
ལྷུང་བཟེད་དོ་གསུམ་ཙམ་ལས་ལྷག་པར་ལེན་པ།་
སྤངས་པ་ཟ་བ།་
སྤངས་པ་ལ་སྟོབ་པ།་
འདུས་ཤིང་ཟ་བ།་
དུས་མ་ཡིན་པར་ཟ་བ།་
གསོག་འཇོག་ཏུ་བཞག་པ་ཟ་བ།་
བྱིན་ལེན་མ་བྱས་པར་ཟ་བ།་
བསོད་པ་སློང་བ།་
བཅུ་པ་ལྔ་པ།་
སྲོག་ཆགས་དང་བཅས་པའི་ཆུ་ལ་སྤྱོད་པ་
ཉལ་པོ་བྱེད་པར་ཤོམ་པའི་ཁྱིམ་ན་འདུག་པ།་
ཉལ་པོ་བྱེད་པར་ཤོམ་པའི་ཁྱིམ་ན་འགྲེང་བ།་
གཅེར་བུ་ལ་ཟས་སྦྱིན་པ་
དམག་ལ་བལྟ་བ།་
དམག་གི་ནང་ན་གནས་པ་
དཔུང་གི་ཡན་ལག་ཉམས་སུ་མྱོང་བ།་
བརྡེག་པ།་
བརྡེག་པར་གཟས་པ།་
གནས་ངན་ལེན་འཆབ་པ།་
བཅུ་པ་དྲུག་པ་

ཟན་གཅོད་དུ་འཇུག་པ།་
མེ་ལ་རེག་པ།་
འདུན་པ་ཕྱིར་བསྒྱུར་བ།་
བསྙེན་པར་མ་རྫོགས་པ་དང་ལྷན་ཅིག་ཉལ་བ་
སྡིག་ལྟ་མི་གཏོང་བ།་
སྤངས་པ་རྗེས་ཕྱོགས་
བསྙིལ་བ་སྡུད་པ།་
ཁ་མ་བསྒྱུར་བ་གྱོན་པ།་
ལོངས་པའི་གཞིར་གཏོགས་པ།་
ཁྲུས་བྱེད་པ།་
བཅུ་པ་བདུན་པ་
དུད་འགྲོ་གསོད་པ།་
འགྱོད་པ་སྐྱེད་པ། །
ག་ག་ཚིལ་བྱེད་པ་
་
་
。
ཆུ་ལ་རྩེ་བ།་
བུད་མེད་དང་ལྷན་ཅིག་ཉལ་བ།་
དངངས་པར་བྱེད་པ།་
སྦེད་པ།་གདེང་མེད་པར་སྤྱོད་པ།་
ལྷག་མས་སྐུར་བ་འདེབས་པ།་
བུད་མེད་དང་ལྷན་ཅིག་འགྲོ་བ།་
བཅུ་པ་བརྒྱད་པ།་

་
རྐུན་མ་དང་ལམ་དུ་འགྲོ་བ།་
ཉི་ཤུ་མ་ལོན་པར་བསྙེན་རྫོགས་བྱེད་པ།་
ས་རྐོ་བ།་
མགྲོན་དུ་གཉེར་བ་ལས་རིང་དུ་འདུག་པ།་
བསླབ་པ་ཉེ་བར་འཇོག་པ་སྤོང་བ།་
ཉན་རྣ་བྱེད་པ་
ལས་ཀྱི་གནས་ནས་མི་སྨྲ་བར་འགྲོ་བ།་
མ་གུས་པ།་
མྱོས་འགྱུར་འཐུང་བ།་
དུས་མ་ཡིན་པར་གྲོང་དུ་འགྲོ་བ།་
བཅུ་པ་དགུ་པ།་
གྲོང་དུ་རྒྱུ་བ།་
རྒྱལ་པོའི་ཕོ་བྲང་དུ་ནུབ་མོ་འགྲོ་བ།་
ཁྱད་དུ་གསོད་པ།་
ཁབ་རལ་འཆོས་པ།་
ཁྲི་རྐང་འཆོས་པ།་
ཤིང་བལ་གྱིས་གོས་པར་བྱས་པ།་
གདིང་བ་ཚད་ལྷག ་
གཡན་དགབ་ཚད་ལྷག ་
ངས་ཆེན་ཚད་ལྷག ་
བདེ་བར་གཤེགས་པའི་ཆོས་གོས་ཀྱི་ཚད་དུ་བཟོ་བྱེད་པ་
སོ་སོར་བཤགས་པར་བྱ་བ་བསྟན་པ་

དགེ་སློང་མ་ལས་ཟས་ལེན་པ།་
དགེ་སློང་མས་བསྒོ་བཤམས་ཕྱིན་ཅི་ལོག་ཏུ་བྱེད་པ་དེ་མ་བཟློག་པར་ཟ་བ།་
ཁྱིམ་གྱི་བསླབ་པའི་སྡོམ་པ་སྦྱིན་པའི་ཁྱིམ་དུ་འཇུག་པ།་
ནགས་བརྟགས་པ་ལས་གྱུར་པ་
ཉེས་བྱས་ཀྱི་སྡེ།་
མའི་རྣམ་འབྱེད།་
ཕམ་པ།་
ལྷག་མ།་
སྤང་ལྟུང་།་
ལྟུང་བྱེད།་
སོར་བཤགས།་
ཉེས་བྱས།་
ཞུ་བའི་སྐབས་སྤྱིར་བསྟན་པ་
བསླབ་པའི་ཡན་ལག་ཞར་བྱུང་དང་བཅས་པ་
ལུས་དང་བསམ་པའི་ཡན་ལག་སེལ་བ་དང་བཅས་པ་
ཚིགས་ཀྱི་ཡན་ལག་ཞར་བྱུང་དང་བཅས་པ།་
མཚན་གྱི་ཡན་ལག་ཞར་བྱུང་དང་བཅས་པ།་
སྦྱོར་བ་འཇུག་པ་ཡུལ་གྱི་ཡན་ལག ་
ཐ་དད་དུ་སྐྱེ་ལུགས་ཞར་བྱུང་དང་བཅས་པ། ་
བསམ་པ་དང་དངོས་པོའི་བྱེད་པ་ཞར་བྱུང་དང་བཅས་པ། ་
སེལ་བ་དབང་དུ་བྱེད་པ་ཡན་ལག་དང་བཅས་ཏེ་བསྟན་པ།་

གཉིས་པ་མེད་པ་འཚོལ་བ་ལས་གྱུར་པ་ལ་གཉིས། རབ་ཏུ་བྱུང་བ་ལས་དང་། ཁྱིམ་པ་
ལས་གྱུར་པའོ། །དང་པོ་དགེ་སློང་མ་ལས་གོས་ལེན་པ་ལ་གཉིས། རྣམ་འབྱེད་ཀྱི་སྐབས་
ནས་འབྱུང་བ་དང༌། ཞུ་བའི་སྐབས་ནས་འབྱུང་བའོ། །དང་པོ་རྣམ་འབྱེད་ཀྱི་སྐབས་ནས་
འབྱུང་བ་ལ་བཞི་ལས། དང་པོ་ཞར་བྱུང་བམ་གྲངས་སྨོས་པ་ནི། འདུལ་བའི་མདོ་བམ་པོ་
གསུམ་པ། ཞེས་གསུངས་ཏེ། འདུལ་བའི་མདོ་བམ་པོ་གསུམ་པ་འདི་ནས་བཟུང་བསྟན་
པར་བྱའོ་ཞེས་པའོ། །གཉིས་པ་བསླབ་བྱ་ནི། དགེ་སློང་མས་གོས་རིན་ཆེན་པོ་བརྗེ་བའི་
ཕྱིར་བླང་བར་བྱའོ། །དགེ་སློང་མ་དང་ལྷན་ཅིག་བརྗེ་བར་བྱའོ། །མཉམ་པས་སོ། །ཡང་
ན་དེ་དགའ་བ་ཉིད་ཀྱིས་སོ། །ཞེས་གསུངས་ཏེ། དགེ་སློང་མས་གོས་ཀར་ཤ་པ་ཎ་ཉི་ཤུ་
ཡན་ཆད་རི་བའི་རིན་ཆེན་པོ་གཞན་ལ་བརྗེ་བའི་ཕྱིར་ནི་སྦྱིན་བདག་ལས་བླང་བར་བྱའོ། །
ལོངས་སྤྱོད་པའི་ཕྱིར་ནི་བླང་བར་མི་བྱའོ། །འདི་ནི་གོས་ལྕི་བ་ལ་བརྟེན་པའི་སྦྱོར་བའི་
ཉེས་པར་འགྱུར་རམ་སྙམ་པའི་དོགས་པ་བཅད་པའོ། །དགེ་སློང་གིས་དགེ་སློང་མ་དང་
ལྷན་ཅིག་གོས་བརྗེ་བར་བྱའོ། །འདི་ནི་དགེ་སློང་མ་ལ་ལྟུང་བྱེད་དང་དགེ་སློང་ཕ་ལ་ཉེས་
བྱས་སྐྱེད་པའི་རྒྱལཾ་མཚནཾ་རྗེ་བའི་ཉེས་པ་དང་། དགེ་སློང་མ་ལས་གོས་ལེན་པ་དང༌།
གོས་འཚོང་བའི་ཉེས་པར་འགྱུར་རམ་སྙམ་པའི་དོགས་པ་བཅད་དོ། །གོས་རྗེ་བ་དེ་ཡང་
དགེ་སློང་མའི་གོས་གཅིག་ལ་ཀར་ཤ་པ་ཎ་ཉི་ཤུ་རི་བ་དེ། དགེ་སློང་གི་གོས་གཉིས་ལ་
ཀར་ཤ་པ་ཎ་ཉི་ཤུ་རི་བ་དང་རྗེ་བ་ལྟ་བུ་གོས་ཀྱི་གྲངས་མི་མཉམ་ཡང་རིན་མཉམ་པས་སོ། །
ཡང་ན་རིན་མི་མཉམ་ཡང་དགེ་སློང་མ་དེ་དགའ་བར་འགྱུར་བ་ཉིད་ཀྱིས་སོ། །འདི་ནི་
རྣམ་འབྱེད་འགྲེལ་ལས། རིན་ཆུང་ངུས་ཀྱང་དགེ་སློང་མ་དེ་དགའ་བར་འགྱུར་བས་སོ། །
ཞེས་དང་། འགྲེལ་ཆུང་ལས། དགེ་སློང་མ་མ་དད་ཅིང་མི་དགའ་བ་མེད་པར་མགུ་བར་
བྱས་ཏེ་བརྗེའོ་ཞེས་བཤད་དོ། །གསུམ་པ་ཡན་ལག་གི་མཚན་ཉིད་ལ་བཞི་ལས། དང་པོ་
གླེང་གཞི་ནི་ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་འདོད་ཞེན་གྱིས་ཉེས་

པ་དགེ་སློང་མ་ཉེ་དུ་མ་ཡིན་པ་ཨུད་པཱ་ལིའི་མདོག་ལས་གོས་བླངས་པས་ལྟུང་བ་འདི་
བཅས་སོ། །གཉིས་པ་དགག་བྱ་ནི་ཆགས་པའི་རྒྱུ་བྱས་ཏེ་རང་རིགས་ཀྱི་བསླབ་པ་ལ་
གནོད་པའོ། །གསུམ་པ་ངོ་བོ་ནི། དགེ་སློང་མ་ལས་གོས་ལེན་དུ་རུང་བའི་རྒྱུ་རྐྱེན་གང་
ཡང་མེད་པའི་བཅས་ལྡན་དགེ་སློང་གིས་དགེ་སློང་མ་ཉེ་དུ་མ་ཡིན་པ་ཉིད་དང་འབྲེལ་
བར་གནས་པའི་གོས་རུང་བ་ཚད་ལྡན་ཞིག་ངག་གི་རིག་བྱེད་ཀྱིས་བསླངས་པའམ་དང་དུ་
བླངས་ནས་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི།
ལེན་ནའོ། །རྣམ་པར་རིག་བྱེད་ཀྱིས་སོ། །གོས་སོ། །ཞེས་གསུངས་ཏེ། ཅི་ཞིག་བྱས་ན་
ལེན་པའི་སྤང་བར་འགྱུར་ཞེ་ན། སྟེར་ན་དེའམ་མི་སྟེར་ན་བསླངས་ཏེ་དགེ་སློང་མ་ལས་
ལེན་ནའོ། །ཇི་ལྟར་ལེན་ན། ངག་གི་རྣམ་པར་རིག་བྱེད་ཀྱིས་སོ། །དེས་ན་ཅང་མི་སྨྲ་
བས་དང་དུ་ལེན་པས་ཀྱང་མ་ཡིན་ལ། ཚིག་ལས་གཞན་པའི་རྣམ་པར་རིག་བྱེད་ཀྱིས་
ཀྱང་མ་ཡིན་ནོ། །སྦྱོར་བ་གཅིག་གིས་དུ་མ་ལེན་ཡང་དངོས་གཞི་གཅིག་གོ །ཅི་ཞིག་ལེན་
ན་ཞེ་ན། གོས་སོ། །ལྷུང་བཟེད་དང་སྨན་ལ་སོགས་པ་ནི་མ་ཡིན་ནོ། །ཅི་ཙམ་ལེན་པའི་
གོས་ཀྱི་ཚད་ལ། དཔག་སྙེ་ལས། འཁོར་གསུམ་ཁེབས་པའི་མཐའི་ཚད་དུ་ལོངས་པ་
ཡན་ཆད་ཀྱི་གོས་བསླངས་པས་ལག་ཏུ་ཐོབ་པའོ། །ཞེས་གསུངས་སོ། །བཞི་པ་ལྟུང་མེད་
ནི། དགེ་འདུན་ལ་གོས་འབུལ་བ་དང་ལེགས་པར་སྨྲ་བ་ལ་ལྟུང་བ་མེད་དོ། །བསྙེན་པར་
རྫོགས་པར་བྱེད་པ་དང་བོར་བརླག་བྱུང་བ་དག་ལའོ། །དད་རྫས་བརྗོད་དེ་མདུན་དུ་
བཞག་ནས་མི་ལྟོས་པར་སོང་བ་ལའོ། །ཞེས་གསུངས་ཏེ། དགེ་སློང་མས་དགེ་སློང་ཕའི་
དགེ་འདུན་ལ་གོས་འབུལ་བ་ལེན་པ་དང་དགེ་སློང་མ་ལ་དགེ་སློང་གིས་ཆོས་ལེགས་
པར་སྨྲ་བ་ལ་ཡོན་ཀྱི་ཆེད་དུ་གོས་འབུལ་བ་བླངས་ཀྱང་ལྟུང་བ་མེད་དོ། །དགེ་ཚུལ་
བསྙེན་པར་རྫོགས་པར་བྱེད་པའི་ཚེ་དེའི་ཡོ་བྱད་དུ་དགེ་སློང་མས་དགེ་སློང་ལ་གོས་བྱིན་
པ་དང་། ཆོས་གོས་བོར་བརླག་བྱུང་བ་ཉིད་ཀྱི་དགེ་སློང་དག་ལ་དགེ་སློང་མས་གོས་བྱིན་
པ་དགེ་སློང་དག་གིས་ལེན་པ་ལའོ་སྟེ་ལྟུང་བ་མེད་དོ་ཞེས་སྦྱར་རོ། །དགེ་སློང་མས་གོས་

འབུལ་བ་ན་དགེ་སློང་གིས་མི་ལེན་ནོ་ཞེས་ཕྱིར་སྤོང་བར་བྱེད་པ་ལ་དགེ་སློང་མ་དེས་
བདག་ལ་དད་རྫས་འདི་ལྟ་བུ་ཞིག་མཆིས་ཀྱིས་འཕགས་པས་ཐུགས་བརྩེ་བའི་སླད་དུ་
བཞེས་ཤིག་ཅེས་བརྗོད་དེ་མདུན་དུ་བཞག་ནས་མི་ལྟོས་པར་སོང་བ་ལ་བླངས་ཀྱང་ལྟུང་
བ་མེད་པའོ། །དད་རྫས་ཞེས་པ་ནི་དད་པས་བྱིན་པའི་རྫས་སོ། །ལེན་པའི་སྤང་བ་རྣམ་
པར་འབྱེད་པའོ། །གཉིས་པ་ཞུ་བའི་སྐབས་ནས་འབྱུང་བ་ལ་གསུམ་ལས། དང་པོ་ཡན་
ལག་གི་མཚན་ཉིད་ནི། ལག་ཏུ་འོངས་པ་ཉིད་ན་ཐོབ་པ་ཉིད་དོ། །བལྟ་བའི་ཉེ་འཁོར་དུ་
གྱུར་པ་ནི་དེའི་དང་པོ་ཡིན་ནོ། །ཞེས་གསུངས་ཏེ། གོས་དེ་ལག་ཏུ་འོངས་པ་ཉིད་ན་དོན་
ལ་གྲུབ་པའི་བློ་སྐྱེ་བས་ཐོབ་པ་ཉིད་ཡིན་པས་ལྟུང་བ་དངོས་གཞིར་འགྱུར་བ་ཉིད་དོ། །
གོས་ཁྱེར་ཏེ་འོངས་པ་བདག་གི་མིག་གིས་བལྟ་བའི་ཉེ་འཁོར་དུ་གྱུར་པ་ནི་ལག་ཏུ་འོངས་
པ་དེའི་དང་པོ་ཡིན་པས་སྐབས་དེར་ལྟུང་བ་འབྱུང་བ་ཡིན་ནོ། །གོས་སློང་བ་ལ་སོགས་པའི་
མཐར་ཐུག་ཀྱང་དེ་དང་འདྲའོ། །གཉིས་པ་སེལ་བ་ནི། ཉེ་བར་མ་གྱུར་པ་ནོད་པ་ནི་སྦྱོར་
བ་ཉིད་དོ། །ཞེས་གསུངས་ཏེ། དགེ་སློང་མས་གྲོང་ཆེ་གེ་མོ་ཞིག་ན་གོས་མཆིས་ཀྱིས་དེ་
བཞེས་ཤིག་ཅེས་པ་ལྟ་བུ་ཉེ་བར་མ་གྱུར་པ་དགེ་སློང་གིས་ནོད་པ་སྟེ་ལེན་པ་ནི་སྦྱོར་བ་
སྟེ་ཉེས་བྱས་སུ་འགྱུར་བ་ཉིད་དོ། །ཐོབ་ནའང་ཉེས་བྱས་སོ། །གསུམ་པ་ལྟུང་མེད་ནི། རྒྱ་
ཆེ་བ་དང་ཐ་སྙད་ཀྱི་དབང་མ་ཡིན་པ་ཉིད་ནི་གོས་སྦྱིན་པ་ལ་སོགས་པ་ལ་གཙོ་བོ་ཡིན་ནོ། །
རེ་ཞིག་གི་སེམས་ཀྱིས་ན་ལྟུང་བ་མེད་དོ། །རིན་སྦྱིན་པ་ན་བརྗེད་པ་ལའོ། །ཞེས་
གསུངས་ཏེ། དགེ་སློང་མ་སེམས་རྒྱ་ཆེ་བ་ཡིན་པ་དང་། རིན་མི་འཚལ་བར་འབུལ་གྱིས་
བདག་ལ་བསོད་ནམས་སུ་འགྱུར་རོ་ཟེར་བ་ལྟ་བུ་ཉོ་ཚོང་གི་ཐ་སྙད་ཀྱི་དབང་མ་ཡིན་པ་
ཉིད་དེ། དེ་གཉིས་ཀ་ཚོགས་པ་ནི་གོས་སྦྱིན་པ་ལ་སོགས་པ་ལ་ལྟུང་བ་མེད་པའི་སྦྱིན་
བདག་གཙོ་བོ་ཡིན་ནོ། །དེས་ན་དེ་ལས་བླངས་ཀྱང་ལྟུང་བ་མེད་དོ། །ལ་སོགས་ཀྱིས་
ལྷུང་བཟེད་སྦྱིན་པ་བསྡུས་པར་གསུངས་སོ། །དེ་ལྟར་ལུང་ལས། སྔར་བཞག་པར་གྱུར་
ནས་སྨྲས་པ། རྗེས་སུ་གནང་བར་བགྱི་ཡིས་འཕགས་པས་ལོངས་སྤྱད་དུ་གསོལ། བདག་

ལ་བསོད་ནམས་སུ་འགྱུར་རོ་ཞེས་ཟེར་ན་ལྟུང་བ་མེད་དོ་ཞེས་དང༌། ཕྱིར་བསབ་མི་
འཚལ་བར་འབུལ་གྱིས་ལོངས་སྤྱད་དུ་གསོལ་ཞེའམ། གོས་ཆ་མི་མཐུན་པའམ། བརྗེའོ་
ཞེས་ཟེར་བ་བླངས་པར་གྱུར་པ་ལས། ཕྱིས་ཚེ་དང་ལྡན་པ་རིན་སྩལ་མི་འཚལ་ལོ་ཞེས་
ཟེར་བ་ལ་ལྟུང་བ་མེད་དོ། །ཞེས་གསུངས་སོ། །དགེ་སློང་མས་ནི་རེ་ཞིག་གི་སེམས་ཀྱིས་
སམ་གཏན་དུ་སྦྱིན་པའི་སེམས་ཀྱིས་སྦྱིན་ཡང་རུང་སྟེ། དགེ་སློང་གིས་རེ་ཞིག་གི་སེམས་
ཀྱིས་ཆོས་གོས་ལ་སོགས་པ་ལེན་ན་ལྟུང་བ་མེད་དོ། །སྔར་རིན་གྱིས་གོས་བླངས་ནས་
ཕྱིས་རིན་སྦྱིན་པ་བརྗེད་པ་ལའོ་སྟེ་ལྟུང་བ་མེད་དོ་ཞེས་སྦྱར་ཏེ་སྔར་བླངས་པ་དེ་ལ་ཉེས་
པ་མེད་དོ། །ནམ་དྲན་པ་ན་སྦྱིན་པར་བྱའོ། །ལེན་པའི་སྤང་བ་ཞུ་བའོ། །ལེན་པའི་སྤང་
བའོ།། །། །
གཉིས་པ་ཁྱིམ་པ་ལས་གྱུར་པ་ལ་གཉིས། མ་བསྔོས་པ་འཚོལ་བ་དང་། བསྔོས་པ་འཚོལ་
བའོ། །དང་པོ་ལ་སློང་བར་མི་རིགས་པ་དང༌། རིགས་པ་སློང་བ་གཉིས་ཀྱི། དང་པོ་ལ་
བཞི་ལས། དང་པོ་གླེང་གཞི་ནི་ཡུལ་རྒྱལ་བྱེད་ཚལ་དུ་གང་ཟག་ཉེ་དགས་ཉོན་མོངས་པ་
འདོད་ཞེན་གྱིས་ཉེས་པ་ཁྱིམ་བདག་གཅིག་ལ་ཆོས་བཤད་པས་བསླུས་ཏེ་གོས་གྱོན་པ་
ནན་གྱིས་བསླངས་པས་དེ་མ་དད་པར་གྱུར་པ་ལས་ལྟུང་བ་འདི་བཅས་སོ། །གཉིས་པ་
དགག་བྱ་ནི། གཞན་གྱི་ལོངས་སྤྱོད་ལ་གནོད་པ་དང་། རང་འདོད་པ་ཆེ་བའོ། །གསུམ་
པ་ངོ་བོ་ནི་སྲ་བརྐྱང་མ་བཏིང་ཞིང་རང་ལ་ཆོས་གོས་ཚང་བར་ཡོད་པའི་བཅས་ལྡན་དགེ་
སློང་གིས་ཉེ་དུ་མ་ཡིན་པའི་ཁྱིམ་པ་ལས་གོས་རུང་བ་ཚད་ལྡན་ཞིག་ངག་མཚན་ཉིད་ལྔ་
ལྡན་ཀྱིས་བསླངས་ནས་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས། ཡན་ལག་གི་མཚན་ཉིད་དང་། སེལ་བ་བཤད་པའོ། །དང་པོ་ནི།
མིའི་འགྲོ་བ་པར་གཏོགས་པ་ཁྱིམ་པར་གྱུར་པ་སྲོག་དང་ལྡན་པ་ཉེ་དུ་མ་ཡིན་པ་ཉིད་ནི་
ལྟུང་བའི་བྱེད་པ་པོ་ཡིན་ནོ། །འོག་མ་གསུམ་ལ་ཡང་ངོ་། །གོས་ཕྲོགས་པ་དང་། བརླག་
པ་དང་། ཚིག་པ་དང་། རླུང་གིས་ཁྱེར་བ་དང་ཆུས་ཁྱེར་བར་མ་གྱུར་པ་ལའོ། །བསླངས་

ན་ཉེས་བྱས་ཀྱིའོ། །ཐོབ་ན་དངོས་གཞིའོ། །ཆོས་གོས་སོ། །མི་ཆུང་བའོ། །རིན་ཐང་དང་།
ཁ་དོག་དང་། ཁྲུ་ཚད་ལས་རྣམ་པ་གང་བསླངས་པའོ། །ཞེས་གསུངས་ཏེ། སློང་བའི་སྤང་
བ་འདིའི་བྱེད་པ་པོ་གང་ཞེ་ན། གོས་སློང་བའི་ཡུལ་མིའི་འགྲོ་བ་པར་གཏོགས་པ་ཁྱིམ་
པར་གྱུར་པ་སྲོག་དང་ལྡན་པ་ཉེ་དུ་མ་ཡིན་པ་ཉིད་ནི་སློང་བའི་ལྟུང་བའི་བྱེད་པ་པོ་ཡིན་
ནོ། །དེ་ལས་གཞན་དུ་མི་མ་ཡིན་པ་དང་། ཕྱི་རོལ་པའི་རབ་ཏུ་བྱུང་བ་དང་ཉམས་པ་དང་
མ་ཆགས་པ་ལ་གོས་བསླངས་ཏེ་ཐོབ་ན་ཉེས་བྱས་དང་། དགེ་ཚུལ་ཕ་མ་དང་དགེ་སློབ་མ་
དང་དགེ་སློང་ཕ་མ་རྣམ་དག་ལས་བསླངས་ཏེ་ཐོབ་ན་ཉེས་བྱས་ཕྲ་མོ་དང་། སྦྱོར་བའི་
དུས་ན་སྲོག་དང་ལྡན་ཡང་མཐར་ཐུག་གི་དུས་ན་སྲོག་དང་མི་ལྡན་ན་གོས་བསླངས་པ་
དང་དེ་ཐོབ་ན་ཡང་ཉེས་བྱས་སུ་ཟད་ཅིང་། དགེ་སློང་རང་གི་ཉེ་དུ་ལ་ཉེ་དུར་འདུ་ཤེས་ཏེ་
གོས་བསླངས་པ་དང་ཐོབ་པ་ལ་ནི་ལྟུང་བ་མེད་དོ། །བསླབ་པའི་གཞི་འདིའི་འོག་མ་སློང་
བར་རིགས་པ་དང་སྤགས་པ་སློང་བ་དང་སོ་སོ་ནས་སྤགས་པ་སློང་བའི་སྤང་བ་གསུམ་ལ་
ཡང་ངོ་ཞེས་མིའི་འགྲོ་བ་པར་གཏོགས་པ་སོགས་དེ་དག་ལྟུང་བའི་བྱེད་པ་པོ་ཡིན་ནོ་ཞེས་
སྔ་མར་སྦྱར་རོ། །དགེ་སློང་ཇི་ལྟ་བུ་ལ་དེ་ལྟུང་བའི་བྱེད་པ་པོ་ཡིན་ཞེ་ན། གོས་གཞན་
གྱིས་ཕྲོགས་པ་དང༌། གོས་བོར་བ་ལ་སོགས་པས་བརླག་པ་དང་། གོས་མེས་ཚིག་པ་
དང་། གོས་རླུང་གིས་ཁྱེར་བ་དང༌། གོས་ཆུས་ཁྱེར་བར་གྱུར་ན་ལྟུང་བ་མེད་པས་ལྔ་པོ་
དེར་མ་གྱུར་པ་ཉིད་ཀྱི་དགེ་སློང་ལ་བྱེད་པ་པོ་ཡིན་པའོ། །གང་བྱས་ན་ལྟུང་བ་གང་གི་
བྱེད་པ་པོ་ཡིན་ཞེ་ན། གོས་བསླངས་ན་སྦྱོར་བའི་ཉེས་བྱས་ཀྱི་བྱེད་པ་པོའོ། །ཐོབ་ནུ་
དངོས་གཞི་སྤང་ལྟུང་གི་བྱེད་པ་པོའོ། །ཅི་ཞིག་ཐོབ་ན་ཞེ་ན། ཆོས་གོས་སོ། །ཚད་ཅི་ཙམ་
ཞེ་ན་འཁོར་གསུམ་ཁེབས་པའི་ཚད་ལས་མི་ཆུང་བའོ། །འདི་ལ་རང་གི་རྣམ་བཤད་ལས།
ཆོས་གོས་གསུམ་གང་ཡང་རུང་བ་ལས་ཚད་དང་ལྡན་པའོ་ཞེས་དང་། ཊཱི་ཀ་ལས། ཆོས་
གོས་རང་གི་ཚད་དང་ལྡན་པ། ཞེས་གསུངས་ཤིང་། དཔག་སྟེ་ལས་ཀྱང་། འཁོར་གསུམ་
ཁེབས་པའི་ཚད་དུ་ལོངས་པའི་གོས་བསླངས་ཏེ་ཐོབ་པའོ། །ཞེས་གསུངས་སོ། །ཇི་ལྟ་བུ་

ཞིག་ཅེ་ན། ཀར་ཤ་པ་ཎ་ལྔ་རི་བ་ལ་སོགས་པའི་རིན་ཐང་དང་། སྔོན་པོ་ལ་སོགས་པའི་
ཁ་དོག་དང༌། ཁྲུ་ལྔ་པ་ལ་སོགས་པའི་ཁྲུ་ཚད་ལས་རྣམ་པ་གང་དང་གང་བསླངས་པ་དེ་
དང་དེ་ཐོབ་ན་དངོས་གཞིའོ། །གཉིས་པ་ནི། གཞན་ལ་ནི་ལྟུང་བ་མེད་དོ། །རས་མ་དང་
ཁ་ཚར་དག་སློང་ནའོ། །རྒྱུ་དང་སྤུན་ལ་ནི་ན་སྨད་པ་ཉིད་དོ། །དེའི་རང་བཞིན་ནི་དེ་དང་
འདྲའོ། །ཞེས་གསུངས་ཏེ། གང་བསླངས་པ་དེ་ལས་གཞན་ཐོབ་ན་ཅིར་འགྱུར་ཞེ་ན། །
ཀར་ཤ་པ་ཎ་ལྔ་རི་བའི་གོས་བསླངས་པས་གོས་ཀྱི་ངོ་བོ་ཐ་དད་པ་གཞན་ཀར་ཤ་པ་ཎ་
དྲུག་རི་བ་ཐོབ་པའམ། གོས་གཞན་སྔོན་པོ་བསླངས་པས་སེར་པོ་ཐོབ་པའམ། ཁྲུ་ལྔ་བའི་
གོས་བསླངས་པས་གོས་ཀྱི་ངོ་བོ་ཐ་དད་པ་གཞན་ཁྲུ་དྲུག་པ་ཐོབ་པ་ལྟ་བུའམ། ཡང་ན་
རིན་ཐང་དང་ཁྲུ་ཚད་ཀྱི་སྒོ་ནས་གང་བསླངས་པ་དེ་ལས་གཞན་རིན་ཐང་དང་ཁྲུ་ཚད་ཆུང་
ངུ་ཐོབ་པ་ལྟ་བུ་གང་བསླངས་པ་དེ་མ་ཐོབ་པར་གང་བསླངས་པ་དེ་ལས་གཞན་གོས་ལྷག་
པའམ་ཆུང་ངུ་སོགས་ཐོབ་པ་ལ་ནི་དེ་ཐོབ་པའི་ཆ་ནས་ལྟུང་བ་མེད་དོ། །རྣམ་འབྱེད་
འགྲེལ་ལས། ལྷག་པ་ཐོབ་ན་ལྟུང་བ་མེད་དོ་ཞེས་བྱ་བ་ནི། གོས་ལྷག་པ་མ་བསླངས་པའི་
ཕྱིར་རོ་ཞེས་གསུངས་སོ། །གང་མ་བསླངས་པ་དེ་ཐོབ་པ་ལ་ལྟུང་བ་མེད་ཀྱང་ཀར་ཤ་པ་
ཎ་ལྔ་རི་བའི་གོས་བསླངས་པ་ལ་སོགས་པ་དང་པོ་སློང་བ་ཙམ་ལ་སྦྱོར་བའི་ཉེས་བྱས་ཏེ།
དེ་ནི་བསླངས་ན་ཉེས་བྱས་ཀྱིའོ་ཞེས་སྔར་སྨོས་པ་དེར་འདུའོ། །ཀུན་སློང་སྤྱི་ལ་ཞུགས་ཏེ་
སྤྱིའི་སྒོ་ནས་བསླངས་ན་ནི་སྦྱོར་བ་དང་མཐར་ཐུག་གི་ལྟུང་བ་ཇི་བཞིན་དུ་འབྱུང་སྟེ། ཊཱི་
ཀ་ལས། ཁ་དོག་ལ་སོགས་པའི་དབྱེ་བ་མ་བྱས་པར་སྤྱིར་བསླངས་པ་ན་གང་ཡང་རུང་བ་
ཞིག་ཐོབ་ན་ཡང་སྤང་བའི་ལྟུང་བྱེད་དོ་ཞེས་གསུངས་པའི་ཕྱིར་རོ། །རས་མ་སྟེ་རས་དུམ་
བུའམ་ཚལ་བུ་དང་ཁ་ཚར་དག་སློང་ནའོ་ཞེས་ལྟུང་བ་མེད་དོ་ཞེས་པའོ། །རང་གི་རྣམ་
བཤད་ལས། དེ་ལ་ཁ་ཚར་བསླངས་པ་ལས་རས་མ་ཐོབ་པ་ལ་ལྟུང་བ་མེད་དོ། །རས་མ་
བསླངས་ནས་རས་ཡུག་ཆེན་དང་རས་ཡུག་ཕྲན་ཐོབ་བོ་སྙམ་ནས་བསླངས་ཤིང་ཐོབ་ན་
ཡང་ལྟུང་བ་མེད་པར་རིགས་པར་བྱའོ། །ཞེས་གསུངས་སོ། །རྒྱུ་དང་སྤུན་ཅི་ཙམ་གྱིས་

གོས་ཁྲུ་གང་ཡན་ཆད་ནས་ཆོས་གོས་ཚད་དང་ལྡན་པ་ལོངས་པར་འགྱུར་བ་དེ་ཙམ་གྱི་
སྐུད་པའི་གྲུ་གུ་ལྟ་བུ་སློང་ཞིང་ཐོབ་པ་ལ་ནི་ན་སྨད་པ་ཉེས་བྱས་ཉིད་དོ། །གོས་ཁྲུ་གང་
ཡན་ཆད་མི་ལྡང་བ་སློང་ཞིང་ཐོབ་ན་ཡང་ལྟུང་བ་མེད་དོ། །གོས་ཁྲུ་གང་ལོངས་པ་ཡན་
ཆད་འཁོར་གསུམ་མི་ཁེབས་པ་ཐོབ་ན་ཉེས་བྱས་ལྕི་བའོ། །རྒྱུ་སྤུན་གྱི་སྐུད་པ་དེའི་རྒྱུའི་
རང་བཞིན་བལ་དང་རས་བལ་སོགས་ནི་རྒྱུ་སྤུན་དེ་དང་འདྲ་སྟེ་དེ་དག་སློང་ཞིང་ཐོབ་ན་
ཉེས་བྱས་སྐྱེད་པའོ། །གོས་ཁྲུ་གང་གི་རྒྱུར་ལོངས་པ་ལྟ་བུའི་བལ་སློང་ཞིང་ཐོབ་ན་ཉེས་
བྱས་དང་བལ་ཉུང་དུ་ཅུང་ཟད་སློང་ཞིང་ཐོབ་པ་ནི་རས་མ་དང་། ཁ་ཚར་དག་སློང་ན་ལྟུང་
མེད་དུ་གསུངས་པ་དང་མཚུངས་པར་སེམས་ཞེས་མཚོ་སྣ་པ་སོགས་ཀྱིས་གསུངས་སོ། །
སློང་བའི་སྤང་བའོ།། །། །
གཉིས་པ་སློང་བར་རིགས་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་
ཟག་གྲོང་ཕྲེང་ཅན་གྱི་དགེ་སློང་བཞི་བཅུ་དང་ཉེ་དགའི་གཙོས་དྲུག་སྡེ་རྣམས་ཀྱིས་ཉོན་
མོངས་པ་མ་བརྟགས་པར་སྤྱོད་པ་དང་འདོད་ཞེན་གྱིས་ཉེས་པ་ཚོད་མི་ཤེས་པས་སྦྱིན་
བདག་སྒོ་རེ་རེ་ནས་གོས་ཟུང་གཅིག་གི་ཚད་ལས་ལྷག་པ་བསླངས་པ་ལས་ལྟུང་བ་འདི་
བཅས་སོ། །གཉིས་པ་དགག་བྱ་ནི་སྦྱིན་བདག་གི་ལོངས་སྤྱོད་ལ་གནོད་པའོ། །གསུམ་པ་
ངོ་བོ་ལ་རྣམ་པ་ལྔ་སྟེ། ལྷག་པ་སློང་བའི་ལྟུང་བ་གསུམ་དང་། ལྷག་པ་མི་སྦྱིན་པའི་ལྟུང་
བ་གཉིས་སོ། །དང་པོ་གསུམ་ནི། སྲ་བརྐྱང་མ་བཏིང་ཞིང་ཆོས་གོས་གསུམ་ཡན་ཆད་མ་
ཚང་བའི་བཅས་ལྡན་དགེ་སློང་གིས་སློང་བའི་ཡུལ་ཉེ་དུ་མ་ཡིན་པའི་ཁྱིམ་བདག་སྒོ་
གཅིག་ལ་ཞེས་ངོ་བོ་ལྔ་པོ་དག་གི་གཞིར་བྱས་ནས། སྣམ་སྦྱར་ལྟ་བུ་ཆོས་གོས་དྲས་པ་བྱ་
སྙམ་པའི་བསམ་པས་བསླང་ན་རབ་ཏུ་བྱུང་བའི་སྟོད་གཡོགས་སྨད་གཡོགས་རབ་ཚད་
གཉིས་ཐོབ་ཅིང་། དེ་ལས་ལྷག་པ་ངག་མཚན་ཉིད་ལྔ་ལྡན་གྱིས་བསླངས་ཏེ་ལྷག་པ་རུང་
བ་ཁྲུ་གང་ཡན་ཆད་ཐོབ་པ་ལས་གྱུར་པའི་ལྟུང་བ་དངོས་གཞི་དང༌། རྔུལ་གཟན་ནམ་
ཤམ་ཐབས་ལྟ་བུ་གོས་མ་དྲས་པ་བྱ་སྙམ་པའི་བསམ་པས་བསླངས་ན་ཁྱིམ་པའི་སྟོད་

གཡོགས་སྨད་གཡོགས་རབ་ཚད་གཉིས་ཐོབ་ཅིང་དེ་ལས་ལྷག་པ་ངག་མཚན་ཉིད་ལྔ་
ལྡན་གྱིས་བསླངས་ནས་ལྷག་པ་རུང་བ་ཁྲུ་གང་ཡན་ཆད་ཐོབ་པ་ལས་གྱུར་པའི་ལྟུང་བ་
དངོས་གཞི་དང་། མ་དྲས་པ་བྱ་སྙམ་པའི་བསམ་པས་བསླངས་ན་ཁྱིམ་པའི་སྟོད་གཡོགས་
སྨད་གཡོགས་མཐའ་ཚད་ཐོབ་ཅིང་། འབྲིང་ཚད་དམ་རབ་ཚད་དུ་ཁ་སྐོང་བའི་གོས་རུང་
བ་ངག་མཚན་ཉིད་ལྔ་ལྡན་གྱིས་སློང་ཞིང་ཐོབ་པའམ། འབྲིང་ཚད་ཐོབ་ཅིང་རབ་ཚད་དུ་
ཁ་སྐོང་བའི་གོས་རུང་བ་ངག་མཚན་ཉིད་ལྔ་ལྡན་གྱིས་སློང་ཞིང་ཐོབ་པ་ལས་གྱུར་པའི་
ལྟུང་བ་དངོས་གཞིའོ། །ལྷག་པ་མི་སྦྱིན་པའི་ལྟུང་བ་གཉིས་ནི། སྣམ་སྦྱར་ལྟ་བུ་ཆོས་གོས་
དྲས་པ་བྱ་སྙམ་པའི་བསམ་པས་བསླངས་ན་རབ་ཏུ་བྱུང་བའི་གོས་སྟོད་གཡོགས་སྨད་
གཡོགས་རབ་ཚད་ལས་ལྷག་པ་ཁྲུ་གང་ཡན་ཆད་ཀྱི་གོས་རུང་བ་ཐོབ་ན་ལྷག་པ་དེ་ཕྱིར་
སྦྱིན་དགོས་པ་ལ་མི་སྦྱིན་པར་ཐག་བཅད་པ་ལས་གྱུར་པའི་ལྟུང་བ་དངོས་གཞི་དང༌།
ཤམ་ཐབས་ལྟ་བུ་མ་དྲས་པ་བྱ་སྙམ་པའི་བསམས་པས་བསླངས་ན་རབ་ཏུ་བྱུང་བའི་སྟོད་
གཡོགས་སྨད་གཡོགས་རབ་ཚད་གཉིས་ལས་ལྷག་པ་ཁྲུ་གང་ཡན་ཆད་ཀྱི་གོས་རུང་བ་
ཐོབ་ན་ལྷག་པ་དེ་ཕྱིར་སྦྱིན་དགོས་པ་ལ་མི་སྦྱིན་པར་ཐག་བཅད་པ་ལས་གྱུར་པའི་ལྟུང་
བ་དངོས་གཞིའོ། །བཞི་པ་གཞུང་དོན་ལ་གསུམ། ལྟུང་བའི་བྱེད་པ་པོ་སྒྲུབ་པ་དང༌། སློང་
དུ་གནང་བའི་ཚད་དང་། ཚད་ལས་འདས་པའི་ལྟུང་བའི་རྣམ་གཞག་གོ །དང་པོ་ནི། བྱིན་
གྱིས་བརླབ་པར་བྱ་བ་ཐམས་ཅད་མེད་ན་སློང་བར་རིགས་པ་ཉིད་དོ། །དེ་ནི་ལྟུང་བའི་བྱེད་
པ་པོ་ཉིད་དོ། །ཞེས་གསུངས་ཏེ། ཆོས་གོས་མེད་པ་ཉིད་ལ་ཡོད་པའི་བློ་ཅན་མ་ཡིན་ཞིང་
ཆོས་གོས་ཉོ་བའི་རིན་མེད་པའི་དབང་དུ་བྱས་ནས་བྱིན་གྱིས་བརླབ་པར་བྱ་བ་འཚོ་བའི་
ཡོ་བྱད་བཅུ་གསུམ་པོ་ཐམས་ཅད་ཚང་བར་མེད་ན་གང་མེད་པ་དེ་སློང་བར་རིགས་པ་
ཉིད་དོ། །དེ་ལྟར་ཊཱི་ཀ་ལས། དེ་དག་གི་ནང་ནས་གང་དང་གང་མེད་པ་དེ་དང་དེ་ཉིད་
སློང་བར་རིགས་པ་ཡིན་ནོ། །ཞེས་སོ། །དེ་ཡང་སྦྱིན་བདག་མང་པོ་ལ་ཁ་བཀྲམ་སྟེ་སློང་
ན་ཆོས་གོས་བཅུ་གསུམ་པོ་གང་དང་གང་མེད་པ་དེ་ཐམས་ཅད་སློང་དུ་གནང་གི སྦྱིན་

བདག་སྒོ་གཅིག་ལ་ཆོས་གོས་ཟུང་གཅིག་ལས་ལྷག་པ་སློང་བ་བཀག་གོ །འཚོ་བའི་ཡོ་
བྱད་ཀྱི་ཆོས་གོས་བཅུ་གསུམ་ནི་གོས་གཞིར་འབྱུང་ངོ་། །འདི་ལ་ལྟུང་བའི་བྱེད་པ་པོ་གང་
ཞེ་ན། བྱིན་གྱིས་བརླབ་པར་བྱ་བའི་ཆོས་གོས་གསུམ་ཡན་ཆད་མ་ཚང་བ་དེ་ནི་སློང་བར་
རིགས་པ་སློང་བའི་ལྟུང་བའི་བྱེད་པ་པོ་ཉིད་དོ། །ཁ་ཅིག་གིས་འཚོ་བའི་ཡོ་བྱད་གཉིས་
ཙམ་མ་ཚང་བས་ཟུང་ལས་ལྷག་པ་བསླངས་ན་ལྟུང་བ་འདི་སྐྱེད་ཅེས་ཟེར་བ་མི་འཐད་དེ།
གཉིས་ནི་སྦྱིན་བདག་གཅིག་ལ་བསླང་དུ་རུང་ལ། དེ་ལས་ལྷག་པ་ནི་སྦྱིན་བདག་གང་
ལས་ཀྱང་སློང་བར་མི་རིགས་པའི་ཕྱིར་ཟུང་ལས་ལྷག་པ་བསླངས་པ་ལ་སློང་བར་མི་
རིགས་པ་སློང་བར་གཏོགས་པའི་ལྟུང་བ་བསྐྱེད་པས་སོ། །ས་སྐྱའི་དབང་ཕྱུག་གྲུབ་པ་
དཔལ་བཟང་གིས་མཛད་པའི་མདོ་རྩ་བའི་སྤྱི་དོན་ལས། སློང་རིགས་ཀྱི་སྤང་བ་བསྐྱེད་པ་
ལ་གོས་གསུམ་ཡན་ཆད་མ་ཚང་བ་དགོས་གསུངས་པ་མི་འཐད་དེ། གོས་གཅིག་མ་ཚང་
བའི་དགེ་སློང་དེས་གོས་གཉིས་བསླངས་ན་སྤང་བ་སྐྱེད་དམ་མི་སྐྱེད། མི་སྐྱེད་ན་ཚད་
ལས་ལྷག་པ་སློང་ན་ཉེས་བྱས། ཐོབ་ན་དངོས་གཞིར་གསུངས་པ་དང་འགལ། སྐྱེད་ན་
སློང་བའི་སྤང་བ་སྐྱེད་དམ། སློང་རིགས་ཀྱི་སྤང་བ་སྐྱེད། དང་པོ་ལྟར་ན་སློང་བའི་སྤང་བ་
སྐྱེད་པ་ལ་གོས་ཚང་བ་ཡོད་དགོས་པ་དང་འགལ། གཉིས་པ་ལྟར་ན་སློང་རིགས་ཀྱི་སྤང་
བ་བསྐྱེད་པ་ལ་གོས་གསུམ་ཡན་ཆད་མ་ཚང་བ་དགོས་པ་དང་འགལ་ལོ། །དེ་བཞིན་དུ་
གོས་གཉིས་མ་ཚང་བའི་དགེ་སློང་དེས་གོས་གསུམ་བསླངས་ན་ཅིར་འགྱུར་ཞེས་བརྟགས་
ནས་དགག་པར་བྱའོ། །ཞེས་བཤད་དོ། །དེ་ཡང་གོས་གཅིག་གམ་གཉིས་མ་ཚང་བའི་
དགེ་སློང་དེས་སྦྱོར་བ་སྐོར་གཅིག་གིས་གོས་གཉིས་སམ་གསུམ་བསླངས་པའི་དབང་དུ་
བྱས་པ་ཡིན་པས་སྐྱོན་ཇི་ལྟར་སྤོང་དཔྱད་པར་བྱའོ། །གཉིས་པ་ནི། ཁྱིམ་པའི་སྟོད་
གཡོགས་ཆེ་ཚད་ནི་རས་ཡུག་ཆེན་ཁྲུ་བཅུ་གཉིས་པའོ། །སྨད་གཡོགས་ནི་རས་ཡུག་ཕྲན་
བདུན་པ་དང་དོ་པའོ། །དགེ་སློང་གི་ཆེ་ཚད་ནི་སྣམ་སྦྱར་དང་ཤམ་ཐབས་ཀྱི་རིམ་པ་ཇི་
སྐད་བསྟན་པའོ། །ཟུང་བསླང་བར་བྱ་བ་ཉིད་དོ། །གང་ཡང་རུང་བའོ། །ཞེས་གསུངས་ཏེ།

དེ་ཡང་ཟུང་བསླང་བར་བྱ་བ་ཉིད་དོ་ཞེས་འོག་ནས་འབྱུང་བ་དེའི་ཚད་བསྟན་པར་བྱ་སྟེ།
དེ་ལ་མ་དྲས་པའི་ཁྱིམ་པའི་སྟོད་གཡོགས་ཚེ་ཚད་ནི་རས་ཡུག་ཆེན་སྲིད་དུ་ཁྲུ་བཅུ་
གཉིས་པའོ། །ཞེང་དུ་ཁྲུ་གསུམ་པ་ཡིན་པར་ཊཱི་ཀ་དང་ཀུན་བཏུས་ལས་བཤད་དོ། །མཾ་
དྲས་པའི་ཁྱིམ་པའི་སྨད་གཡོགས་ཆེ་ཚད་ནི་རས་ཡུག་ཕྲན་སྲིད་དུ་ཁྲུ་བདུན་པ་དང་ཞེང་
དུ་ཁྲུ་དོ་པའོ། །ཊི་ཀ་ལས་ཁྱིམ་པའི་སྟོད་གཡོགས་ཆུང་ཚད་ནི་ཞེང་དུ་ཁྲུ་ཕྱེད་དང་གསུམ་
པ་དང་། སྲིད་དུ་ཁྲུ་ཕྱེད་དང་ལྔ་པ་ཡིན་ཞིང་། ཁྱིམ་པའི་སྨད་གཡོགས་ཆུང་ཚད་ནི་འཁོར་
གསུམ་ཁེབས་པ་ཡིན་པར་བཤད་དོ། །འབྲིང་ཚད་ནི་དེ་དག་གི་བར་རོ། །དགེ་སློང་གི་
སྟོད་གཡོགས་སྨད་གཡོགས་ཀྱི་ཆེ་ཚད་ནི་སྣམ་སྦྱར་དང་ཤམ་ཐབས་ཀྱི་རིམ་པ་སྔར་ཟླ་
འཇོག་གི་སྐབས་སུ་ཇི་སྐད་བསྟན་པའོ། །ཊཱི་ཀ་ལས། རིམ་པ་ཇི་སྐད་བསྟན་པའོ་ཞེས་བྱ་
བ་ནི། རིམ་པ་གཉིས་པ་ལ་སོགས་པ་སྟེ་དེ་ནི་ཆོས་གོས་ཆེ་ཚད་ཡིན་པར་རིགས་པར་བྱའོ། །
ཞེས་གསུངས་ལ། དེས་ན་གསར་བ་ཉིས་རིམ་གྱི་སྣམ་སྦྱར་བྱ་བར་འདོད་ཚེ་ཉིས་རིམ་
ཚལ་བུ་དང་བཅས་པ་ལྡང་ངེས་ཀྱི་རས་ཡུག་ཆེན་བསླང་དུ་རུང་བ་སོགས་ཡིན་ནོ། །ཀུན་
བཏུས་ལས། སྟོད་གཡོགས་དང་སྨད་གཡོགས་དང་བཅས་པ་ནི་རྣམ་པ་གཉིས་ཏེ། ཁྱིམ་
པའི་དང་། དགེ་སློང་གིའོ། །དེ་གཉིས་སྨོས་པ་ནི་དགེ་སློང་གོས་འཆང་བར་འདོད་པ་རྣམ་
པ་གཉིས་ཀྱི་དབང་དུ་མཛད་པའི་ཕྱིར་ཏེ། གོས་མ་དྲས་པ་འཆང་བར་འདོད་པ་དང༌།
དྲས་པ་འཆང་བར་འདོད་པའོ། །དེ་ལ་གོས་མ་དྲས་པ་འཆང་བར་འདོད་པ་ནི་ཁྱིམ་པའི་
སྟོད་གཡོགས་སྨད་གཡོགས་དང་བཅས་པ་སློང་ངོ༌། །གོས་དྲས་པ་འཆང་བར་འདོད་པ་
ནི་དགེ་སློང་གི་སྟོད་གཡོགས་སྨད་གཡོགས་དང་བཅས་པ་སློང་ངོ་། །ཞེས་གསུངས་སོ། །
འདི་ལ་འདུལ་འཛིན་གྲགས་པ་རྒྱལ་མཚན་གྱི་འདུལ་བའི་བསླབ་བྱ་ཆེན་མོ་ལས། ཁྱིམ་
པ་དང་རབ་ཏུ་བྱུང་བའི་གོས་ཞེས་པའི་ཁྱད་པར་ནི། སྣམ་ཕྲན་དང་གླེགས་བུ་མ་སྦྱར་བ་
ནི་ཁྱིམ་པའི་གོས་དང་འདྲ་བས་ཁྱིམ་པའི་གོས་ཞེས་གསུངས་ལ། སྣམ་ཕྲན་དང་གླེགས་
བུ་སྦྱར་བ་ནི་རབ་ཏུ་བྱུང་བའི་ཐུན་མོང་མིན་པའི་གོས་ཡིན་པས་རབ་ཏུ་བྱུང་བའི་གོས་

ཞེས་གསུངས་སོ། །ཞེས་དང་། མདོ་རྩའི་བརྗེད་བྱང་བླང་དོར་རྣམ་འབྱེད་ལས། རྒྱ་གར་
ན་ཁྱིམ་པས་རས་ཡུག་ཆེན་གྱི་སྟོད་གཡོགས་དང་སྨད་གཡོགས་གྱོན་པས་ན་མ་དྲས་པའི་
རས་ཡུག་ཆེན་ཁྱིམ་པའི་རྟགས་ཡིན་ཞེས་གསུངས་སོ། །འོ་ན་སྔར་ཟླ་འཇོག་གི་སྐབས་སུ་
མཐང་གོས་ཀྱི་ཚད་བསྟན་པ་ལ། སྐབས་འདིར་རྩ་བར་ཤམ་ཐབས་ཞེས་སྨོས་པ་ནི།
མཐང་གོས་ལ་ཤམ་ཐབས་ཀྱི་མིང་གིས་བཏགས་པ་སྟེ། བཏགས་པའི་དགོས་པ་ནི་
མཐང་གོས་དང་ཤམ་ཐབས་རྒྱ་ཁྱོན་གྱི་ཚད་མཉམ་པར་གོ་བར་བྱ་བའི་ཕྱིར་རོ། །སྦྱིན་
བདག་སྒོ་གཅིག་ལ་གོས་ཅི་ཙམ་སློང་དུ་གནང་ཞེ་ན། དྲས་པའམ་མ་དྲས་པ་གང་ཡང་
རུང་བའི་གོས་གཉིས་བྱ་བར་འདོད་ཚེ་དེ་གཉིས་ལྡང་བ་ཙམ་གྱི་སྟོད་གཡོགས་སྨད་
གཡོགས་ཟུང་བསླང་བར་བྱ་བ་ཉིད་དོ། །དེ་ཡང་ཁྱིམ་པ་དང་དགེ་སློང་གི་སྟོད་གཡོགས་
སྨད་གཡོགས་ཟུང་གང་ཡང་རུང་བའོ། །གསུམ་པ་ནི། ཚད་དེ་ལས་ལྷག་པ་ནི་བསླང་
བར་བྱ་བ་ཉིད་མ་ཡིན་ནོ། །སྔ་མ་ཐོབ་ན་ཁ་སྐོང་བ་ཡང་ངོ༌། །ལྷག་པ་སྦྱིན་པར་བྱ་བ་
ཉིད་མ་ཡིན་ནོ། །ཕྱི་མ་ཐོབ་ན་ལྷག་པ་སྦྱིན་པར་བྱ་བ་ཉིད་དོ། །བསླང་བར་བྱ་བ་མ་ཡིན་
པ་སློང་ན་ཉེས་བྱས་སོ། །ཐོབ་ན་དངོས་གཞིའོ། །སྦྱིན་པར་བྱ་བ་མི་སྦྱིན་ན་ཡང་ངོ་། །
ཞེས་གསུངས་ཏེ། སློང་དུ་གནང་བའི་ཚད་བསྟན་མ་ཐག་པ་དེ་ལས་ལྷག་པ་ནི་སྦྱིན་
བདག་སྒོ་གཅིག་ལ་བསླང་བར་བྱ་བ་ཉིད་མ་ཡིན་ནོ། །ལྷག་པ་ཁྲུ་གང་ཡན་ཐོབ་ན་
དངོས་གཞིའོ། །མདོ་འདིས་ལྷག་པཾ་བསླངས་པའི་སྤང་ལྟུང་གཉིས་བསྟན་ཏེ། སྣམ་སྦྱར་
ལྟ་བུ་ཆོས་གོས་དྲས་པ་བྱ་སྙམ་པའི་བསམ་པས་བསླངས་ན་རབ་ཏུ་བྱུང་བའི་སྟོད་
གཡོགས་སྨད་གཡོགས་རབ་ཚད་གཉིས་ཐོབ་ཅིང་། དེ་ལས་ལྷག་པ་བསླངས་ཏེ་ཁྲུ་གང་
ཡན་ཆད་ཐོབ་པ་དང༌། རྔུལ་གཟན་ལྟ་བུ་གོས་མ་དྲས་པ་བྱ་སྙམ་པའི་བསམ་པས་
བསླངས་ན་ཁྱིམ་པའི་སྟོད་གཡོགས་སྨད་གཡོགས་རབ་ཚད་གཉིས་ཐོབ་ཅིང་དེ་ལས་
ལྷག་པ་བསླངས་ནས་ལྷག་པ་ཁྲུ་གང་ཡན་ཆད་ཐོབ་པ་ལས་གྱུར་པའི་ལྟུང་བ་གཉིས་
བསྟན་པའི་ཕྱིར་རོ། །གོས་མ་དྲས་པ་བྱ་སྙམ་པའི་བསམ་པས་བསླངས་པ་ལ་གོང་དུ་རབ་

ཏུ་བྱུང་བའི་སྟོད་གཡོགས་སྨད་གཡོགས་བས་སྔར་བསྟན་པས་ན་སྔ་མ་སྟེ་ཁྱིམ་པའི་སྟོད་
གཡོགས་སྨད་གཡོགས་མཐའ་ཚད་དམ་འབྲིང་ཚད་ཐོབ་ན་འབྲིང་ཚད་དམ་རབ་ཚད་དུ་
ཁ་སྐོང་བ་ཡང་ངོ་སྟེ་བསླང་བར་བྱ་བ་ཉིད་མ་ཡིན་ནོ་ཞེས་སྔ་མར་སྦྱར་རོ། །ཁ་སྐོང་བ་དེ་
བསླངས་ན་ལྷག་པ་སློང་བའི་སྤང་བའི་ལྟུང་བར་འགྱུར་ཏེ། བསམ་པའི་དོན་ཡོངས་སུ་
རྫོགས་པར་ཐོབ་པ་ལས་ལྷག་པ་བསླངས་པ་ཡོད་པའི་ཕྱིར་རོ། །དེ་ཡང་གོས་མ་དྲས་པ་
རྔུལ་གཟན་ནམ་ཤམ་ཐབས་ལྟ་བུ་བྱ་སྙམ་པའི་བསམ་པས་བསླངས་པ་ལས་ཁྱིམ་པའི་
སྟོད་གཡོགས་སྨད་གཡོགས་ཆུང་ཚད་ཐོབ་ན་བསམ་པའི་དོན་ཡོངས་སུ་རྫོགས་པར་ཐོབ་
པ་ཡིན་ཏེ། ཆོས་གོས་ཀྱི་བྱིན་རླབས་ཡོངས་རྫོགས་ཆགས་པའི་ཕྱིར་རོ། །མདོ་འདིས་དེ་ལྟར་
ལྷག་པ་སློང་བའི་སྤང་ལྟུང་གཅིག་བསྟན་ཏོ། །འོན་ཀྱང་ཁ་སྐོང་སློང་དུ་རུང་བའི་སྐབས་
གཉིས་ཡོད་དེ། ཁྱིམ་པའི་སྟོད་གཡོགས་སྨད་གཡོགས་ཆུང་ཚད་དེ་བས་ཀྱང་ཆུང་བའམ་
ཆེས་ཆུང་བ་ཞིག་ཐོབ་ན་ནི། ཊཱི་ཀ་ལས། དེ་བས་ཆུང་བ་ཞིག་ཐོབ་ན་ནི་དེའི་སྐོང་བ་
བསླང་བར་བྱ་སྟེ། ཆེས་ཆུང་བ་ལ་ནི་བྱིན་གྱིས་བརླབ་ཏུ་མི་རུང་བའི་ཕྱིར་རོ། །ཞེས་
གསུངས་པ་དང༌། གལ་ཏེ་སྣམ་སྦྱར་ལྟ་བུ་གོས་དྲས་པ་བྱ་སྙམ་པའི་བསམས་པས་
བསླངས་པ་ལ་དགེ་སློང་གི་སྟོད་གཡོགས་སྨད་གཡོགས་ཆུང་ཚད་དམ་འབྲིང་ཚད་ཐོབ་པ་
ལ་ནི་རབ་ཚད་དུ་ཁ་སྐོང་བ་སློང་བ་ལ་ཉེས་པ་མེད་དེ། བསམ་པའི་དོན་ཐོབ་པ་ལས་
ལྷག་པར་བསླངས་པ་མེད་པའི་ཕྱིར་རོ། །སྣམ་སྦྱར་ལྟ་བུ་གོས་དྲས་པ་བྱ་སྙམ་པའི་
བསམས་པས་བསླངས་པ་ན་དགེ་སློང་གི་སྟོད་གཡོགས་སྨད་གཡོགས་རབ་ཚད་ལས་མ་
ལྷག་ན། ཁྱིམ་པའི་སྟོད་གཡོགས་སྨད་གཡོགས་རབ་ཚད་ལས་ལྷག་པ་ཐོབ་ཀྱང་ལྷག་པ་
ཕྱིར་སྦྱིན་པར་བྱ་བ་ཉིད་མ་ཡིན་ནོ། །དེ་ཡང་བསམ་པའི་དོན་ལས་ལྷག་པར་བསླངས་པ་
མེད་པའི་ཕྱིར་ཏེ། ཁྱིམ་པའི་སྟོད་གཡོགས་སྨད་གཡོགས་རབ་ཚད་དེས་རབ་ཏུ་བྱུང་བའི་
རབ་ཚད་སྣམ་སྦྱར་ཉིས་རིམ་ཚལ་བུ་དང་བཅས་པ་མི་ལྡང་བའི་ཕྱིར་རོ། །གོས་དྲས་པ་བྱ་
སྙམ་པའི་བསམ་པས་བསླངས་ཀྱང་རུང་། གོས་མ་དྲས་པ་བྱ་སྙམ་པའི་བསམ་པས་
་

བསླངས་ཀྱང་རུང་སྟེ་ཕྱི་མ་དགེ་སློང་གི་སྟོད་གཡོགས་སྨད་གཡོགས་རབ་ཚད་ལས་ལྷག་
པ་ཐོབ་ན་ལྷག་པ་ཕྱིར་སྦྱིན་པར་བྱ་བ་ཉིད་དོ། །དེ་ཡང་བསམ་པའི་དོན་ཡོངས་སུ་
རྫོགས་པ་ལས་ལྷག་པའི་ཕྱིར་རོ། །བསླང་བར་བྱ་བ་མ་ཡིན་པ་སྟེ་རུང་བ་མ་ཡིན་པའི་རྔ་
བལ་ལ་སོགས་པ་སློང་ན་སྦྱོར་བའི་ཉེས་བྱས་སོ། །གོས་རུང་བ་མ་ཡིན་པ་དེ་ཐོབ་ན་ཉེས་
བྱས་ཀྱི་དངོས་གཞི་སྟེ་ཉེས་བྱས་ལྕི་བའོ། །མདོ་དེ་གཉིས་ཀྱིས་རུང་བ་བསླངས་ཏེ་ཐོབ་ན་
སྤང་ལྟུང་དངོས་གཞི་བསྐྱེད་ཅེས་ཤུགས་ཀྱིས་བསྟན་ཏོ། །སྐབས་འདིར་ཊཱི་ཀ་ལས།
དངོས་པོ་གང་དང་གང་གིས་ཆོས་དང་ལྡན་པའི་དགོས་པ་ཡོད་པ་དེ་དང་དེས་བྲེལ་བ་ཡོད་
ན་དགེ་སློང་དེས་སངས་རྒྱས་མཆོད་པ་ལ་སོགས་པའི་དགོས་པས་དངོས་པོ་དེ་ཤིན་ཏུ་
མང་པོ་ཡིན་ན་ཡང་བསླང་བར་བྱའོ། །བྲེལ་བ་མེད་ན་རྩྭ་ཙམ་ཡང་བདག་གིར་མི་བྱ་ན་
གོས་ལ་སོགས་པ་ལྟ་ཕར་ཞོག་སྟེ། དེ་ནི་ཉེས་བྱས་སྔ་མར་གཏོགས་སོ། །ཞེས་སོ། །ལྷག་
པ་སྦྱིན་པར་བྱ་བ་ཉིད་དོ་ཞེས་སྨོས་ན་མ་སྦྱིན་ན་ཅིར་འགྱུར་ཞེ་ན། སྦྱིན་པར་བྱ་བ་མི་
སྦྱིན་ན་ཡང་ངོ་སྟེ་སྤང་བའི་ལྟུང་བྱེད་ཀྱི་དངོས་གཞིའོ། །མདོ་འདིས་ལྷག་པ་མི་སྦྱིན་པའི་
སྤང་ལྟུང་གཉིས་བསྟན་ཏེ། སྣམ་སྦྱར་ལྟ་བུ་ཆོས་གོས་དྲས་པ་བྱ་སྙམ་པའི་བསམ་པས་
བསླངས་ན་རབ་ཏུ་བྱུང་བའི་གོས་སྟོད་གཡོགས་སྨད་གཡོགས་རབ་ཚད་ལས་ལྷག་པ་ཁྲུ་
གང་ཡན་ཆད་ཐོབ་ན་ལྷག་པ་དེ་ཕྱིར་སྦྱིན་དགོས་པ་ལ་མི་སྦྱིན་པར་ཐག་བཅད་པ་ལས་
གྱུར་པའི་ལྟུང་བ་དང་། ཤམ་ཐབས་ལྟ་བུ་མ་དྲས་པ་བྱ་སྙམ་པའི་བསམ་པས་བསླངས་ན་
རབ་ཏུ་བྱུང་བའི་སྟོད་གཡོགས་སྨད་གཡོགས་རབ་ཚད་གཉིས་ལས་ལྷག་པ་ཁྲུ་གང་ཡན་
ཆད་ཐོབ་ན་ལྷག་པ་དེ་ཕྱིར་སྦྱིན་དགོས་པ་ལ་མི་སྦྱིན་པར་ཐག་བཅད་པ་ལས་གྱུར་པའི་
ལྟུང་བ་གཉིས་བསྟན་པའི་ཕྱིར་རོ། །སློང་བར་རིགས་པ་ལས་ལྷག་པ་ལེན་པའི་སྤང་
བའོ།། །། །
གཉིས་པ་བསྔོས་པ་འཚོལ་བ་ལ་གཉིས། བསྔོས་པའི་གོས་འཚོལ་བ་དང་། གོས་ཀྱི་རྒྱུ་
འཚོལ་བའོ། །དང་པོ་ལ་གཉིས། སྤགས་པ་སློང་བ་དང་། སོ་སོ་ནས་སྤགས་པ་སློང་བའོ། །

དང་པོ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་ཉེ་དགས་ཉོན་
མོངས་པ་འདོད་ཞེན་གྱིས་ཉེས་པ་ཁྱིམ་པ་ཕོ་མོས་གོས་འབུལ་བར་བསམ་པས་སྤགས་པ་
ལས་གང་སྤགས་པ་དེས་མི་མགུ་བར་བཟང་བ་བསླངས་པས་འདི་བཅས་སོ། །གཉིས་པ་
དགག་བྱ་ནི་གཞན་གྱི་ལོངས་སྤྱོད་ལ་གནོད་པ་དང་། རང་འདོད་པ་ཆེ་བའོ། །གསུམ་པ་
ངོ་བོ་ནི། སྲ་བརྐྱང་མ་བཏིང་ཞིང་ཆོས་གོས་ཚང་བར་ཡོད་པའི་བཅས་ལྡན་དགེ་སློང་གིས་
ཉེ་དུ་མ་ཡིན་པའི་ཁྱིམ་པས་གོས་གཅིག་སྦྱིན་པར་བསམ་པས་སྤགས་པ་དེ་ཤེས་ནས་དེ་
ལས་རིན་ཐང་ངམ་ཁྲུ་ཚད་སོགས་ཀྱིས་ལྷག་པའི་གོས་རུང་བ་ངག་མཚན་ཉིད་ལྔ་ལྡན་
གྱིས་བསླངས་ནས་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་
དོན་ནི། སྤགས་པ་མ་ཕུལ་བར་ཤེས་པ་ནི་མ་སྤགས་པ་དང་འདྲའོ། །དེ་ཉིད་གཞན་ཡིན་
ནོ། །ཞེས་གསུངས་ཏེ། སློང་བའི་སྤང་བའི་སྐབས་སུ་མིའི་འགྲོ་བ་པར་གཏོགས་པ་ཁྱིམ་
པར་གྱུར་པ་སྲོག་དང་ལྡན་པ་ཉེ་དུ་མ་ཡིན་པ་ཉིད་ནི་ལྟུང་བའི་བྱེད་པ་པོ་ཡིན་ནོ་ཞེས་བྱ་
བ་ལ་སོགས་པ་སྨོས་པའི་རྣམ་པ་དག་སྐབས་འདིར་ལྟུང་བའི་ཡན་ལག་ཏུ་ཁས་བླངས་
ནས། བྱེ་བྲག་ལ་སྦྱིན་བདག་གི་ཡིད་ཀྱིས་སྦྱིན་པར་སྤགས་པ་སྟེ་སྟ་གོན་བྱས་པ་དངོས་
སུ་མ་ཕུལ་བར་རང་ལ་སྤགས་པ་དགེ་སློང་གིས་ཤེས་པ་ནི་མ་སྤགས་པའི་གོས་སློང་བ་
སྔར་བསྟན་པ་དང་སྦྱོར་དངོས་ཀྱི་ལྟུང་བའི་རྒྱུར་འདྲ་སྟེ། སྤགས་པར་ཤེས་བཞིན་ལྷག་པོ་
བསླངས་ན་སྦྱོར་བའི་ཉེས་བྱས་དང་། ཐོབ་ན་དངོས་གཞིའོ། །ཆོས་གོས་སྤགས་པ་དགེ་
སློང་གིས་མི་ཤེས་པ་དེ་ཉིད་སློང་ན་སྤགས་པ་སློང་བ་ལས་གཞན་པའི་གོས་སློང་བ་ཡིན་
ནོ། །ཊཱི་ཀ་ལས། གལ་ཏེ་སྤགས་པ་མི་ཤེས་པ་སློང་བར་བྱེད་ན་ནི་སློང་བའི་སྤང་བའི་
ཁོངས་སུ་གཏོགས་པའི་ཉེས་བྱས་ཡིན་པར་རིག་པར་བྱའོ། །ཞེས་བཤད་དེ། གོས་སློང་
བའི་དངོས་གཞི་མི་བསྐྱེད་པ་ནི་དོན་དང་འདུ་ཤེས་མ་ཕྲད་པའི་ཕྱིར་ཏེ། དགེ་སློང་ལ་
བསྔོས་ཟིན་པས་དགེ་སློང་དབང་ཡང་ཁྱིམ་པ་དབང་སྙམ་དུ་དགེ་སློང་འདུ་ཤེས་འཁྲུལ་བའི་
ཕྱིར་རོ། །སྔགས་པ་སློང་བའི་སྤང་བའོ།། །།
22

གཉིས་པ་སོ་སོ་ནས་སྤགས་པ་སློང་བ་ལ། གླེང་གཞི་དགག་བྱ་ངོ་བོ་གསུམ་ནི་སྔར་
སྤགས་པ་སློང་བ་དང་འདྲ་བ་ལས་ཁྱད་པར་ནི་སྔར་ཁྱིམ་པ་ཕོ་མོ་གཉིས་ཀྱིས་གོས་
གཅིག་སྤགས་པ་ཡིན་ལ། འདི་ནི་ཁྱིམ་པ་ཕོ་མོ་གཉིས་ཀྱིས་གོས་རེ་རེ་སོ་སོ་ནས་སྤགས་
པས་ཁྱད་པར་དུ་བྱས་སོ། །བཞི་པ་གཞུང་དོན་ནི། སྦྱིན་པར་བྱེད་པ་སྤུངས་ཆེ་བ་ཡང་ངོ་། །
སྦྱོར་བ་གཅིག་པའི་ཕྱིར་ཐོབ་ན་གཅིག་ཉིད་དོ། །ཞེས་གསུངས་ཏེ། སྔར་བཤད་པ་
ཐམས་ཅད་འདིར་ཡང་ཁས་བླངས་ནས་བྱེ་བྲག་ཏུ་འདིར་སྦྱིན་བདག་གིས་གོས་གཅིག་
སྦྱིན་པར་སྤགས་པ་ལྟ་བུ་མ་ཡིན་པར་སྦྱིན་པར་བྱེད་པ་སྤུངས་ཆེ་བ་ཞེས་སྦྱིན་པར་བྱེད་
པ་གྲོགས་དང་བཅས་པ་སྟེ། ཁྱིམ་བདག་ཕོ་མོ་གཉིས་ཀྱིས་གོས་གཉིས་སོ་སོ་ནས་ཚམ་
ཚོམ་མེད་པར་སྤགས་པར་ནུས་པ་ཡང་ངོ་སྟེ་འདིར་ཡན་ལག་ཡིན་ནོ་ཞེས་པའོ། །དེས་ན་
སྦྱིན་པར་བྱེད་པ་སྤུངས་ཆེ་བ་མིའི་འགྲོ་བར་གཏོགས་པ་ཁྱིམ་པར་གྱུར་པ་སྲོག་དང་ལྡན་
པ་ཉེ་དུ་མ་ཡིན་པས་ཆོས་གོས་དགེ་སློང་རང་ལ་དངོས་སུ་མ་ཕུལ་ཡང་སྦྱིན་པར་སྤགས་
པ་དགེ་སློང་གིས་ཤེས་པ་ལས་ལྷག་པ་སློང་བར་བྱེད་ན་ནི་ཉེས་བྱས་དང་། ཐོབ་ན་སོ་སོ་
ནས་སྤགས་པ་སློང་བའི་སྤང་བའི་ལྟུང་བྱེད་དོ། །སྤགས་པ་མི་ཤེས་པ་དེ་ཉིད་སློང་ན་
སྤགས་པ་སློང་བ་ལས་གཞན་གོས་སློང་བའི་ཉེས་བྱས་ཡིན་ནོ། །སྦྱོར་བའི་འཇུག་ཡུལ་
གཅིག་ཅིང་སྦྱོར་བ་གཅིག་པའི་ཕྱིར་ན་ཆོས་གོས་སོ་སོ་ནས་སྤགས་པ་དེ་ཐོབ་ན་ཡང་སྤང་
བའི་ལྟུང་བ་གཅིག་ཉིད་དོ། །དེ་ལྟར་ཊི་ཀ་ལས། ལེན་པ་དང་སློང་བ་དང་སློང་བར་
རིགས་པ་དང་སྤགས་པ་སློང་བ་དང་སོ་སོ་ནས་སྤགས་པ་སློང་བའི་སྤང་བ་དག་ལ་སྦྱོར་བ་
གཅིག་གིས་གོས་དུ་མ་ཐོབ་པ་དེ་དག་ལ་ལྟུང་བ་གཅིག་ཁོ་ནར་འགྱུར་རོ། །དགེ་སློང་མ་
ཉེ་དུ་མ་ཡིན་པ་ལ་གོས་དུ་མ་སྦྱིན་པ་དང་ལྷུང་བཟེད་དང་དབྱར་གྱི་རས་ཆེན་ཐོབ་པ་ལ་
ཡང་སྦྱོར་བ་གཅིག་ཉིད་ཡིན་ན་འབྲས་བུ་དུ་མ་ཉིད་ཡིན་དུ་ཟིན་ཀྱང་ལྟུང་བ་གཅིག་ཁོ་ནར་
འགྱུར་རོ། །ཞེས་སོ། །དཔག་བསམ་སྙེ་མ་ལས། འདི་གཉིས་རང་ལ་བསྔོས་ཚོད་ལས་
ལྷག་པའི་དངོས་པོ་ཐོབ་པ་ཞིག་དགོས་གསུངས་ནའང་། མདོའི་དངོས་བསྟན་ལ་འབུལ་

ལོངས་མེད་པར་སྔ་ཚོམས་སུ་བླངས་པའི་ཉེས་པ་ཉིད་གསལ་ལོ་ཞེས་གསུངས་སོ། །འོན་
ཀྱང་སྔ་ཚོམས་སུ་བསླང་བྱ་དེ་ལྷག་པའི་གོས་ཡིན་ཏེ། ལུང་རྣམ་འབྱེད་རྩ་འགྲེལ་དང་ཞུ་
འགྲེལ་སོགས་ལས་བསྔོས་ཚོད་ལས་ལྷག་པ་བསླངས་ཤིང་ཐོབ་པ་ཞིག་ཡན་ལག་ཏུ་
དགོས་པར་གསུངས་པའི་ཕྱིར་རོ། །སྤགས་པ་སློང་བ་དང་འདི་གཉིས་ལ་རྟེན་ཆོས་གོས་
དེ་རང་ལ་ཡོད་པ་ཞིག་མི་དགོས་པར་རྗེའི་ཟིན་བྲིས་ལས་གསུངས་ཀྱང་། ཆོས་གོས་མེད་
ན་གོས་དེ་སྤྱིར་སློང་བར་རིགས་པའི་ཕྱིར་ལྟུང་བ་མི་འབྱུང་བར་ཀུན་བཏུས་ལས། དགེ་
སློང་གོས་ཕྲོགས་པ་དང་། བརླག་པ་དང༌། ནས། དེ་དག་སྤགས་པ་མ་ཕུལ་བར་ཤེས་པ་
ལ་ལྟུང་བ་མེད་དོ། །ཞེས་དང་། དཔའ་བོས་མཛད་པའི་གཞུང་འགྲེལ་ལས་ཀྱང་དེ་ལྟར་
གསུངས་སོ། །སོ་སོ་ནས་སྤགས་པ་ལས་ལྷག་པ་སློང་བའི་སྤང་བའོ།། །།
གཉིས་པ་གོས་ཀྱི་རྒྱུ་འཚོལ་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་
ཟག་ཉེ་དགས་ཉོན་མོངས་པ་འདོད་ཞེན་གྱིས་ཉེས་པ་ཉེ་དགའ་ལ་བྲམ་ཟེ་དབྱར་ཚུལ་
ཞེས་བྱ་བས་གོས་ཀྱི་རིན་ཀར་ཤ་པ་ཎ་བསྐུར་བ་དེ་སྤོས་འཚོང་གི་ཁྱེའུ་ཞིག་ལ་གཏད་
ཅིང་ཧ་ཅང་བརྟེན་ངས་(རྩོལ་བ་དྲག་པོ་}པས་བླངས་པ་ལས་ལྟུང་བ་འདི་བཅས་སོ། །གཉིས་པ་
དགག་བྱ་ནི་ཧ་ཅང་བརྟེན་ངས་པས་གཞན་ལ་གནོད་པ་དང་། རང་འདོད་པ་ཆེ་བའོ། །
གསུམ་པ་ངོ་བོ་ནི། བཅས་ལྡན་དགེ་སློང་གིས་གོས་ཀྱི་རིན་གྱི་རྙེད་པ་ཕལ་ཆེར་རུང་ཞིང་
ཚད་དང་ལྡན་པ་ཞིག་སྦྱིན་བདག་ཁྱིམ་པས་ཕོ་ཉ་བ་ཁྱིམ་པ་ལ་བསྐུར་ཞིང་ཕོ་ཉ་བས་
ཞལ་ཏ་པ་ཁྱིམ་པ་ལ་གཏད་པའི་དངོས་པོ་དེ་བསྐུལ་བ་དང་བསྡད་པ་དྲུག་ལས་ལྷག་
པའམ། མ་ལྷག་ཀྱང་སྦྱིན་བདག་གི་སེམས་བསྡུ་བར་ཁས་མི་ལེན་པའི་ཞལ་ཏ་པ་ལས་
བླངས་ཏེ་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་
གཉིས། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། །དང་པོ་ནི། བསྐུར་བ་རུང་བ་མ་
ཡིན་པ་ཆོས་གོས་ཀྱི་རིན་སྤངས་ནས་ཡོངས་སུ་དྲི་བ་སྔོན་དུ་བཏང་ཞིང་བསྟན་ཏེ། བསོ་ཞིང་
སྨྲས་པ་བྱུང་བའི་མཐའ་རྗེས་སུ་བརྗོད་པ་སྔར་བྱས་པའི་ཞལ་ཏ་བྱེད་པ་ལ་བསྐུལ་བར་གྱུར་

ནའོ། །གོ་བར་མ་ནུས་པ་ཉིད་ན་བསྐུལ་བ་ཉིད་མ་ཡིན་ནོ། །མ་གྲུབ་ན་ལན་གཉིས་སུ་
ཡང་ངོ༌། །ལན་གསུམ་དུ་ཡང་ངོ་། །དེའི་འོག་ཏུ་ལན་གསུམ་གྱི་བར་དུ་ཕྱོགས་སུ་བསྡད་
པར་བྱའོ། །མ་གྲུབ་ན་སྦྱིན་པར་བྱེད་པ་ལ་བསྒྲག་པར་བྱའོ། །དེ་ལྟར་སྤངས་པར་གྱུར་
ཟིན་པ་ན་འབུལ་བར་བྱེད་ན་སྤངས་པ་སྨྲས་ཏེ། སྦྱིན་པར་བྱེད་པའི་སེམས་བསྡུ་བར་
རྗེས་སུ་སྒྲུབ་པར་ཁས་ལེན་པ་ལས་བླང་བར་བྱའོ། །ཞེས་གསུངས་ཏེ། ཅི་ཞིག་བྱས་ན་
བསྐུར་བའི་སྤང་བར་འགྱུར་ཞེ་ན། སྦྱིན་བདག་གིས་དགེ་སློང་གི་གོས་ཀྱི་ཕྱིར་ཕོ་ཉའི་
ལག་ཏུ་བསྐུར་བ་གསེར་ལ་སོགས་པ་དགེ་སློང་གིས་རེག་ཏུ་རུང་བ་མ་ཡིན་པ་ཁྲུ་གང་
ལོངས་པ་ཡན་ཆད་ཀྱི་ཆོས་གོས་ཀྱི་རིན་དེ་ཕོ་ཉས་དགེ་སློང་ལ་ཕུལ་བའི་ཚེ། དགེ་སློང་
གིས་གོས་རུང་བ་དུས་སུ་རྙེད་ན་ནི་ལེན་མོད་ཀྱི་རིན་པོ་ཆེ་ལེན་དུ་མི་རུང་ཞེས་སྤངས་ནས།
དེའི་ཚེ་ཕོ་ཉས་འོ་ན་དགེ་སློང་རྣམས་ཀྱི་ཞལ་ཏ་བྱེད་པ་འགའ་མཆིས་སམ་ཞེས་དགེ་སློང་
ལ་ཡོངས་སུ་དྲི་བ་སྔོན་དུ་བཏང་ཞིང་། དེ་ནས་ཕོ་ཉ་ལ་དགེ་སློང་གིས་ཞལ་ཏ་བྱེད་པ་མི་
འདི་ཡིན་ནོ་ཞེས་བསྟན་ཏེ། ཕོ་ཉས་ཞལ་ཏ་བྱེད་པའི་གན་དུ་སོང་ནས་ཁྱེད་ཀྱིས་གོས་ཀྱི་
རིན་འདི་དག་གིས་གོས་རུང་བ་འདི་དང་འདི་ལྟ་བུ་ཉོས་ལ་འཕགས་པ་ཆེ་གེ་མོ་ལ་སྐྱོན་
ཅིག་ཅེས་བསྒོ་ཞིང་། དེ་ནས་ཕོ་ཉ་དེས་དགེ་སློང་ག་ལ་བ་དེར་འོངས་ནས་དགེ་སློང་ལ་
སྨྲས་པ། བདག་གིས་གོས་ཀྱི་རིན་རྣམས་ཁྱེད་ཀྱི་ཞལ་ཏ་བགྱིད་པ་ལ་ལེགས་པར་གཏད་
ཟིན་གྱིས་དེའི་གན་དུ་བཞུད་ཅིག་དང་དེས་ཁྱོད་ལ་གོས་རུང་བ་དུས་སུ་བསྐོན་པར་
འགྱུར་རོ་ཞེས་བྱུང་བའི་མཐུའམ་ལོ་རྒྱུས་རྗེས་སུ་བརྗོད་པ་སྟེ་དེ་རྣམས་སྔར་བྱས་པའི་
ཞལ་ཏ་བྱེད་པ་ལ་དགེ་སློང་གིས་བསྐུལ་བར་གྱུར་ན་སྤང་བའི་ལྟུང་བའོ་ཞེས་སྤྱིར་བསྟན་
པའོ། །དགེ་སློང་གིས་བསྐུལ་དུ་ཟིན་ཀྱང་ཞལ་ཏ་པ་དེ་གཉིད་ལོག་པའམ། ར་རོ་བའམ།
འོན་པ་ལ་སོགས་པའི་རྐྱེན་གྱིས་དོན་དེ་གོ་བར་མ་ནུས་པ་ཉིད་ནུ་བསྐུལ་བ་ཉིད་མ་ཡིན་
ནོ། །དེ་ནི་བསྐུལ་བའི་གྲངས་སུ་མི་བརྩིའོ། །བསྐུལ་བ་དང་པོས་གོས་མ་གྲུབ་ན་ལན་
གཉིས་སུ་ཡང་ངོ་ཞེས་བསྐུལ་བར་བྱའོ་ཞེས་པའོ། །ལན་གཉིས་བསྐུལ་བ་དེས་ཀྱང་མ་

གྲུབ་ན་ནི་ལན་གསུམ་དུ་ཡང་ངོ་ཞེས་བསྐུལ་བར་བྱའོ། །དེ་ལྟར་ཚིག་གིས་ལན་གསུམ་
བསྐུལ་བས་གོས་ཀྱི་རྙེད་པ་དེ་མ་གྲུབ་ན་དེའི་འོག་ཏུ་གོས་འདོད་དུ་འོངས་པར་གོ་བར་བྱ་
བའི་ཕྱིར་དགེ་སློང་དེས་ལན་གསུམ་གྱི་བར་དུ་ཞལ་ཏ་བྱེད་པ་གང་ན་འདུག་པའི་གནས་
ཀྱི་ཕྱོགས་སུ་ཅང་མི་སྨྲ་བར་བསྡད་པར་བྱའོ། །ཁྱོད་འོངས་སམ་ཞེས་ཟེར་བ་སོགས་ལ་
དེའི་ཕྱིར་རོ་ཞེས་སྨྲའོ། །བསྐུལ་བསྡད་དྲུག་པོ་དེ་དག་གིས་གོས་ཀྱི་རྙེད་པ་མ་གྲུབ་ཅིང་རེ་
བ་མེད་པར་གྱུར་ན་སྦྱིན་པར་བྱེད་པ་ལ་སྟེ་སྦྱིན་བདག་ལ་དེས་བདག་ལ་ཅི་ཡང་མ་བྱིན་
གྱིས་ཁྱོད་ཉིད་ཤེས་པར་གྱིས་ཤིག་ཅེས་བསྒྲག་པར་བྱའོ། །དེ་ལྟར་སྦྱིན་བདག་ལ་གོས་
ཀྱི་རྙེད་པ་དེ་སྤངས་པར་གྱུར་ཟིན་པ་ན་དེའི་འོག་ཏུ་ཞལ་ཏ་བྱེད་པས་གོས་འབུལ་བར་
བྱེད་ན་དགེ་སློང་གིས་ཁོ་བོས་སྦྱིན་བདག་ལ་བསྒྲགས་ཟིན་ཏོ་ཞེས་རྙེད་པ་དེ་སྦྱིན་བདག་
ལ་སྤངས་ཟིན་པ་སྨྲས་ཏེ། དེ་སྐད་སྨྲས་ཀྱང་ཞལ་ཏ་བྱེད་པས་འཕགས་པ་ཁྱེད་ཀྱིས་
བདག་ལ་གོས་འདི་ལོངས་ཤིག་དང་སྦྱིན་པར་བྱེད་པའི་སེམས་མི་དགའ་བ་མེད་པ་དང་
དད་ཅིང་རུང་བར་ཁོ་བོས་བསྡུ་བར་བྱའོ་ཞེས་བསྡུ་བར་རྗེས་སུ་སྒྲུབ་པར་ཁས་ལེན་པ་
ལས་གོས་དེ་བླང་བར་བྱའོ། །གཉིས་པ་བྱེ་བྲག་ཏུ་བཤད་པ་ལ་གཉིས། དངོས་གཞི་དང་།
སེལ་བའོ། །དང་པོ་ནི། བསྐུལ་བ་དང་བསྡད་པ་ལྷག་གམ་ཁས་མ་བླངས་ནའོ། །བླངས་
ནའོ། །གསུམ་ཆར་མི་ཉིད་དང་ཁྱིམ་པ་ཉིད་ཡིན་ནའོ། །ཞེས་གསུངས་ཏེ། གང་བྱས་ན་
བསྐུར་བའི་སྤང་བར་འགྱུར་ཞེ་ན། བསྐུལ་བ་གསུམ་དང་བསྡད་པ་གསུམ་སྟེ་བསྐུལ་
བསྡད་དྲུག་ལས་བསྐུལ་བ་གསུམ་དང་བསྡད་པ་བཞི་བྱས་པའམ་བསྐུལ་བ་བཞི་དང་
བསྡད་པ་གསུམ་བྱས་པ་ལྟ་བུ་བསྐུལ་བསྡད་དྲུག་ལས་ལྷག་གམ། མ་ལྷག་ཀྱང་ཞལ་ཏ་
པས་སྦྱིན་པར་བྱེད་པའི་སེམས་བསྡུ་བར་ཁས་མ་བླངས་ནའོ། །དེ་ཙམ་གྱིས་སྤང་བར་
འགྱུར་རམ་ཞེ་ན། མ་ཡིན་ཏེ་གོས་བླངས་ན་སྤང་བར་འགྱུར་བའོ། །དེ་ཡང་སྦྱིན་བདག་
དང་ཕོ་ཉ་དང་ཞལ་ཏ་བྱེད་པ་སྟེ་གསུམ་ཆར་མི་ཉིད་དང་གསུམ་ཆར་ཁྱིམ་པ་ཉིད་ཡིན་ན་
སྤང་ལྟུང་དངོས་གཞི་རྫོགས་པར་འགྱུར་བའོ། །གཞན་དུ་ན་ཉེས་བྱས་སུ་འགྱུར་རོ། །

—
—
སྦྱིན་བདག་གིས་བསྐུར་བ་དེ་མཚོ་ཊིཀ་ཏུ་གོས་སམ་གོས་ཀྱི་རིན་ཞེས་གསུངས་པ་ནི་
མཐར་ཐུག་གི་ཚེ་གོས་དང་། ཐོག་མར་ཞལ་ཏ་པ་ལ་གཏད་ཚེ་རིན་པོ་ཆེ་དགོས་པའི་དོན་
ནོ། །གཉིས་པ་ནི། མ་སྨྲས་ན་ཉེས་བྱས་སོ། །མ་སྤངས་པ་ལའོ། །མ་དྲིས་པར་སྟོན་ན་
ཡང་ངོ་། །རེ་བ་མེད་པ་ཉིད་ན་མ་སྦྲན་ན་ཡང་ངོ་། །ཞེས་གསུངས་ཏེ། གལ་ཏེ་ཕོ་ཉས་
བྱུང་བའི་མཐའ་རྗེས་སུ་བརྗོད་པ་མ་སྨྲས་པར་དགེ་སློང་གིས་ཞལ་ཏ་བྱེད་པ་ལ་བསྐུལ་ན་
ཉེས་བྱས་སོ། །ཕོ་ཉ་པ་ལ་ཁོ་བོ་ཅག་གིས་གོས་ཀྱི་རིན་ལེན་དུ་མི་རུང་ངོ་ཞེས་མ་སྤངས་
པར་བླངས་པ་ལ་དེ་ལྟར་བླངས་པའི་ཆ་ནས་ཉེས་བྱས་བསྐྱེད་པའོ། །བསྐུལ་བསྡད་དྲུག་
གིས་མ་གྲུབ་སྟེ་སྦྱིན་བྱེད་ལ་བསྒྲགས་ཟིན་པ་ན་ཞལ་ཏ་བྱེད་པས་དགེ་སློང་ལ་གོས་སྦྱིན་
པར་བྱེད་པ་ན་ཁོ་བོས་འདི་སྦྱིན་བདག་ལ་སྤངས་ཟིན་ཀྱིས་སྦྱིན་བདག་ཉིད་ལ་བྱིན་ཅིག་
ཅེས་མ་སྤངས་པར་བླངས་ན་མ་སྤངས་པར་བླངས་པའི་ཆ་ནས་ཉེས་བྱས་སྐྱེད་པའོ་ཞེས་པ་
ཡང་མདོ་འདིས་བསྟན་ཏོ། །དེ་ལྟར་མདོ་ཚིག་གཅིག་པོ་དེས་ཉེས་བྱས་དེ་གཉིས་ཀ་དངོས་
སུ་བསྟན་པ་ཡིན་པར་རང་གི་རྣམ་བཤད་ལས་གསུངས་ཤིང་ཊཱི་ཀ་ལས་ཀྱང་ཉེས་བྱས་དེ་
གཉིས་ཀ་བཤད་དོ། །ཕོ་ཉ་པས་དགེ་སློང་ལ་ཞལ་ཏ་བྱེད་པ་གང་ཡིན་ཞེས་མ་དྲིས་པར་
དགེ་སློང་གིས་ཞལ་ཏ་བྱེད་པ་སྟོན་ན་ཡང་ཉེས་བྱས་འབྱུང་ངོ༌། །ཞལ་ཏ་བྱེད་པ་ལས་
གོས་ཐོབ་པའི་རེ་བ་མེད་པ་ཉིད་ན་སྦྱིན་བདག་ལ་མ་སྦྲན་ན་ཡང་ཉེས་བྱས་འབྱུང་ངོ༌། །
སྤང་ལྟུང་བཅུ་ཚན་དང་པོ་དེ་ལས་གཙོ་བོ་དེང་སང་གི་དུས་འདིར་དངོས་གཞི་རྫོགས་པའི་
ཚུལ་གྱིས་གང་འབྱུང་ཉེ་དང་མི་ཉེ་དཔྱད་ན། ཟླ་འཇོག་གི་སྤང་བ་འབྱུང་མི་ཉེ་སྟེ། དེང༌
སང་ཁ་སྐོང་བའི་གོས་ལ་རེ་བ་དང་བཅས་པའི་སྒོ་ནས་ཁ་གསོག་གི་གོས་འཇོག་པ་དཀོན་
པའི་ཕྱིར་དང་། འཁྲུར་འཇུག་པ་དང་ལེན་པ་གཉིས་ཀྱང་བོད་ཡུལ་འདིར་འབྱུང་མི་ཉེ་སྟེ།
དེ་གཉིས་དགེ་སློང་མ་ལ་བསྟེན་པའི་ལྟུང་བ་ཡིན་པ་གང་ཞིག བོད་ཡུལ་འདིར་དགེ་སློང་
མའི་སྡོམ་རྒྱུན་མེད་པའི་ཕྱིར་དང་། ཁྱིམ་པ་ལ་གོས་སློང་བ་དང་སློང་བར་རིགས་པ་དང་
སྤགས་པ་དང་སོ་སོ་ནས་སྤགས་པ་སློང་བ་རྣམས་ཀྱང་འབྱུང་མི་ཉེ་སྟེ། དེང་སང་གོས་

སློང་བ་དཀོན་པའི་ཕྱིར་དང༌། བསྐུར་བའི་སྤང་བའང་འབྱུང་མི་ཉེ་སྟེ། དེ་ལ་བསྐུལ་
བསྡད་དྲུག་ལས་ལྷག་པ་སོགས་ཡན་ལག་མང་དུ་ཚང་དགོས་པ་གང་ཞིག དེ་ཐམས་ཅད་
ཚང་དཀའ་བའི་ཕྱིར་རོ། །དེས་ན་འབྱུང་ཉེ་བ་ནི་འཆང་འབྲལ་གཉིས་ཡིན་ནོ། །བསྐུར་
བའི་སྤང་བའོ།། །།
གཉིས་པ་བཅུ་ཚན་གཉིས་པ་སྟན་ལ་སོགས་པ་ལས་གྱུར་པ་ལ་བཞི། སྟན་གྱི་གཞི་ལས་
གྱུར་པ་དང༌། གདིང་བའི་གཞི་ལས་གྱུར་པ་དང་། གོས་ཀྱི་རྒྱུ་ལས་གྱུར་པ་དང་། ལོངས་
སྤྱོད་པ་ནོར་ལས་གྱུར་པའོ། །དང་པོ་ལ་གཉིས། དངོས་པོ་ཁྱད་པར་ཅན་ལ་ཆགས་པ་
འདོད་པ་ཆེ་བ་ལས་གྱུར་པ་དང་། སྔ་མ་ཡོད་བཞིན་དུ་ཕྱི་མ་སྒྲུབ་པ་ཆོག་མི་ཤེས་པ་ལས་
གྱུར་པའོ། །དང་པོ་ལ་གསུམ་ལས། དང་པོ་སྲིན་བལ་ལ་གཉིས། རྣམ་འབྱེད་ཀྱི་སྐབས་
ནས་འབྱུང་བ་དང་། ཞུ་བའི་སྐབས་ནས་འབྱུང་བའོ། །དང་པོ་རྣམ་འབྱེད་ཀྱི་སྐབས་ནས་
འབྱུང་བ་ལ་གསུམ་ལས། དང་པོ་བསླབ་བྱ་ནི། སྟན་བཅང་བར་བྱའོ། །ཞེས་གསུངས་ཏེ།
དགེ་སློང་གིས་གྲང་བ་སྐྱོབ་པའི་ཆེད་དུ་ནང་ཚངས་ཅན་དང་བལ་གྱིས་བཅགས་ཤིང་
གླིངས་པའི་སྟན་བཅང་བར་བྱའོ། །དེ་གཉིས་ཀྱི་མིང་གི་རྣམ་གྲངས་རས་བལ་ཅན་དང་།
འཇམ་པོ་ཞེས་ཀྱང་བྱའོ། །ཚད་ཅི་ཙམ་ཞེ་ན། སྟན་གྱི་ཚད་ནི་ཞུ་བ་ཆུང་ཤོས་དང་ཊི་ཀ་
ལས། སྟན་ཆེན་པོ་ནི་ཁྲུ་ཕྱེད་དང་ལྔའོ། །ཆུང་ངུ་ནི་ཁྲུ་ཕྱེད་དང་གསུམ་མོ། །འབྲིང་ནི་དེ་
གཉིས་ཀྱི་བར་རོ། །ཞེང་གི་ཚད་ནི་གདིང་བའི་ཚད་དང་མཉམ་མོ་ཞེས་གསུངས་པས་ཞེང་
ཚད་ཁྲུ་དོ་དང་སོར་དྲུག་གོ །ཊཱི་ཀ་ལས། འཁོར་གསུམ་ཁེབས་པའི་མཐར་ཐུག་པའི་ཚད་
དེ་ཙམ་གྱིས་ན་ལྟུང་བའི་དངོས་གཞིར་འགྱུར་བ་ཡིན་ནོ། །དེ་བས་ཆུང་ན་ནི་ཉེས་བྱས་སུ་
འགྱུར་རོ། །ཞེས་སོ། །གཉིས་པ་ཡན་ལག་གི་མཚན་ཉིད་ལ་བཞི་ལས། དང་པོ་གླེང་གཞི་
ནི་ཡུལ་མཉན་ཡོད་དུ་གང་ཟག་དགེ་སློང་མང་པོས་ཉོན་མོངས་པ་འདོད་ཞེན་གྱིས་ཉེས་པ་
སྲིན་བལ་གྱི་སྟན་གསར་བ་བྱས་པས་གཞན་མ་དད་པར་གྱུར་པ་ལས་འདི་བཅས་སོ། །
གཉིས་པ་དགག་བྱ་ནི་འདོད་པ་ཆེ་བ་དང་། དོན་དང་བྱ་བ་མང་བའོ། །གསུམ་པ་ངོ་བོ་ནི།

བཅས་ལྡན་དགེ་སློང་གིས་རང་དབང་བའི་སྲིན་བལ་གྱི་སྟན་མཚན་ཉིད་དང་ལྡན་པ་ཞིག་
རང་གིས་བྱས་སམ་ངག་གིས་བསྐོས་ནས་གཞན་ལ་བྱེད་དུ་བཅུག་སྟེ་བཀྲམ་པ་རྫོགས་པ་
ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། སྲིན་བལ་གྱི་བྱས་སམ་
བྱེད་དུ་བཅུག་ནའོ། །སྟན་ལ་ནི་བཀྲམ་པ་ཉིད་བྱེད་པ་མཐར་ཐུག་པའི་དང་པོ་ཡིན་ནོ། །
ཞེས་གསུངས་ཏེ། ཅི་ཞིག་བྱས་ན་སྲིན་བལ་གྱི་སྤང་བར་འགྱུར་ཞེ་ན། སྲིན་བལ་གྱི་སྟན་
ནང་ཚངས་ཅན་ནམ་གླིངས་པ་འཁོར་གསུམ་ཁེབས་པའི་ཚད་དུ་ལོངས་པ་ཡན་ཆད་དགེ་
སློང་རང་གིས་བྱས་སམ་ངག་གིས་གཞན་ལ་བཅོལ་ཏེ་བྱེད་དུ་བཅུག་ནའོ། །སྟན་ནང་
ཚངས་ཅན་ནམ་གླིངས་པ་གང་བྱས་ཀྱང་འདིའི་ལྟུང་བར་འགྱུར་ཏེ། ལུང་རྣམ་འབྱེད་ལས།
སྟན་ནི་གཉིས་ཏེ། ནང་ཚངས་ཅན་དང༌། གླིངས་པ་སྟེ། །དོན་འདི་ལ་ནི་གཉིས་ཀ་ཡིན་
པར་དགོངས་སོ་ཞེས་གསུངས་པའི་ཕྱིར་རོ། །སྲིན་བལ་ཞེས་པ་ནི་དར་སྲིན་གྱིས་
བསྐྱུགས་པའི་ཤིང་བལ་ལྟ་བུའི་དངོས་རྫས་ཤིག་ཡིན་ཏེ། སོ་ཐར་གཞུང་འགྲེལ་ལས།
སྲིན་བལ་གྱི་ཞེས་བྱ་བ་ནི་དར་གྱི་སྲིན་བུ་ལས་བྱུང་བའི་སྲིན་བལ་གྱིའོ། །ཞེས་གསུངས་
པའི་ཕྱིར་རོ། །དེ་དང་འདྲ་བ་ཡུལ་དུས་དེ་ན་དཀོན་ཞིང་རིན་ཆེ་བའམ་སྲིན་བལ་ལས་
ཀྱང་རིན་ཆེ་བའི་མོན་དར་ལ་སོགས་པས་སྟན་བྱེད་པ་ལའང་སྤང་བར་འགྱུར་ཏེ། འདོད་
པ་ཆེ་བ་དང་དོན་དང་བྱ་བ་མང་བ་ལ་སོགས་པ་བཅས་པ་རྣམ་འཇོག་གི་དགག་བྱ་དང་
ལྡན་པའི་ཕྱིར་རོ། །བྱས་པ་དང་བྱེད་དུ་བཅུག་པའི་མཐར་ཐུག་གྲུབ་པའི་ཚད་གང་ཞེ་ན།
སྟན་བྱེད་པ་ལ་ནི་དེ་བྱ་བའི་ཆེད་དུ་སྲིན་བལ་མཐའ་དག་བཀྲམ་པ་ཉིད་དེ་ནི་སྟན་བྱེད་པ་
མཐུར་ཐུག་པ་སྟེ་བྱས་ཟིན་པའི་དང་པོ་ཡིན་ནོ། །དེས་ན་དེ་ཙམ་བྱས་པ་ལ་དངོས་གཞིར་
འགྱུར་ལ་དེ་ཕྱིན་ཆད་ཆུ་འདེབས་པ་ལ་སོགས་པ་བྱ་བ་གང་བྱེད་པ་དེ་དེའི་ཁོངས་སུ་
འདུས་ཏེ། རྩོམ་པ་གཅིག་ཏུ་གྱུར་པའི་ཕྱིར་རོ། །མདོ་འདིས་ནི་སྲིན་བལ་དང་འབའ་ཞིག་
དང་ཆ་གཉིས་དང་ལོ་དྲུག་སྟན་དང་བཞིའི་མཐར་ཐུག་ཐུན་མོང་དུ་བསྟན་པ་སྟེ། སྐབས་
འདི་ཉིད་ཀྱི་རང་འགྲེལ་ལས། གདིང་བ་ཉིད་ཐམས་ཅད་ཀྱི་དང་པོའོ། །ཞེས་གསུངས་

པའི་ཕྱིར་རོ། །དེས་ན་ནང་ཚངས་ཅན་དང་གླིངས་པའི་སྟན་གཉིས་གང་ཡིན་ཡང་བཀྲམ་
པ་རྫོགས་པ་ཉིད་སྟན་དེ་བྱས་པའི་མཐར་ཐུག་པ་ཡིན་པར་སྤྱིར་བསྟན་པའོ། །ནང་ཚངས་
ཅན་གྱི་མཐར་ཐུག་དེ་ཡིན་པར་དཔག་སྟེ་ལས་ཀྱང་། ནང་ཚངས་ཅན་གསར་དུ་བྱེད་ན་དེ་
དག་བཀྲམ་པ་ཙམ་གྱིས་དེ་དང་དེའི་སྤང་བའོ་ཞེས་གསུངས་སོ། །རོང་པའི་ཕྲེང་ཊིཀ་
ལས་ནི་ནང་ཚངས་ཅན་ནི་གཡོགས་པ་གྲུབ་པ་ཙམ་ན་ལྟུང་བར་འགྱུར་ཞེས་གསུངས་
ཀྱང་སྒྲུབ་བྱེད་མ་མཐོང་ངོ༌། །གསུམ་པ་ལྟུང་མེད་ནི། བྱས་ཟིན་པ་རྙེད་པ་དང་། ཡོངས་
སུ་ལོངས་སྤྱོད་པ་དང་། མངོན་པར་འདུ་བྱེད་པ་དག་ལ་ནི་ལྟུང་བ་མེད་དོ། །ཞེས་
གསུངས་ཏེ། སྲིན་བལ་གྱི་སྟན་གཞན་གྱིས་བྱས་ཟིན་པ་རྙེད་པ་བདག་གིར་བྱེད་པ་དང་།
དེ་ལ་ཡོངས་སུ་ལོངས་སྤྱོད་པ་དང་། སྟན་རྙིང་པ་བྱི་དོར་མངོན་པར་འདུ་བྱེད་པ་དག་ལ་
ནི་ལྟུང་བ་མེད་དོ། །སྲིན་བལ་གྱི་སྤང་བ་རྣམ་པར་འབྱེད་པའོ། །གཉིས་པ་ཞུ་བའི་སྐབས་
ནས་འབྱུང་བ་ནི། ཉུང་ངུ་དང་བསྲེས་པ་ཉིད་ན་ན་སྨད་པ་ཉིད་དོ། །རྫས་ཉམས་པ་ཉིད་ལ་
ཡང་ངོ་། །ཞེས་གསུངས་ཏེ། བལ་དཀར་པོའམ་ཤ་ནའམ་གསོ་བལ་ལ་སོགས་པའི་རྫས་
ཉུང་ངུ་ཐ་སྙད་བྱ་རུང་དང་བསྲེས་ཏེ་སྟན་བྱེད་པ་ཉིད་ན་ལྟུང་བ་ན་སྨད་པ་ཉེས་བྱས་ཉིད་
དོ། །གསོ་བལ་དང་རས་བལ་ཉུང་ངུ་དང་བསྲེས་ན་སྟན་ཐམས་ཅད་ལ་ན་སྨད་པར་
འགྱུར་རོ། །སྲིན་བལ་གྱི་རྫས་རྙིང་པ་ལ་སོགས་པས་ཉམས་པ་ཉིད་ལ་སྟན་བྱེད་ན་ཡང་
ཉེས་བྱས་འབྱུང་ངོ༌། །དེ་དང་བསྲེས་ཏེ་བྱེད་ན་ཡང་ན་སྨད་པ་ཉེས་བྱས་ཉིད་དོ། །རྫས་
ཉམས་པའི་ན་སྨད་པ་དེ་ཡང་སྟན་ཐམས་ཅད་ལ་སྦྱར་བར་ཊཱི་ཀ་ལས་གསུངས་སོ། །སྲིན་
བལ་གྱི་སྤང་བ་ཞུ་བའོ། །སྲིན་བལ་གྱི་སྤང་བའོ།། །།
གཉིས་པ་འབའ་ཞིག་པ་ལ། གླེང་གཞི་དང་ངོ་བོའི་སྐབས་སུ་བལ་ནག་པོའི་ཞེས་སྦྱར་
ཞིང་གཞན་དགག་བྱ་བཅས་སྲིན་བལ་གྱི་སྐབས་དང་འདྲའོ། །གཞུང་དོན་ནི། ལུག་གི་
བལ་ནག་པོ་འབའ་ཞིག་དག་གོ །རང་བཞིན་གྱིས་སོ། །སྔོན་པོ་དང་། འདམ་ཁ་དང་།
ཁམ་པ་དག་ཀྱང་དེ་ཉིད་དོ། །ཞེས་གསུངས་ཏེ། སྲིན་བལ་གྱི་སྐབས་སུ་སྔར་ཇི་སྐད་

བསྟན་པ་རྣམས་འདིར་ཡང་ཁས་བླངས་ནས་ཁྱད་པར་ནི་གོང་གི་སྲིན་བལ་གྱི་གནས་སུ་
ལུག་གི་བལ་ནག་པོ་འབའ་ཞིག་དགུ་གཞུག་གོ །འདི་སྐད་བསྟན་ཏེ། ལུག་གི་བལ་ནག་
པོ་འབའ་ཞིག་དག་ལས་གླིངས་པའི་སྟན་བྱས་སམ་བྱེད་དུ་བཅུག་ན་སྤང་བར་འགྱུར་རོ་
ཞེས་པའོ། །སྐབས་འདིར་གླིངས་པའི་སྟན་བྱེད་པ་ཞིག་དགོས་ཏེ། ལུང་རྣམ་འབྱེད་ལས།
སྟན་གཉིས་ཏེ། ནང་ཚངས་ཅན་དང་། གླིངས་པ་སྟེ། དོན་འདིར་ནི་གླིངས་པ་ཡིན་པར་
དགོངས་སོ་ཞེས་གསུངས་པའི་ཕྱིར་རོ། །ཁ་བསྒྱུར་བའི་ནག་པོས་ཀྱང་སྟན་བྱས་ན་ལྟུང་
བར་འགྱུར་རམ་ཞེ་ན། རང་བཞིན་གྱིས་ནག་པོས་སོ། །གཞན་གྱིས་ནི་མ་ཡིན་ནོ། །འོན་
ཀྱང་ཡུལ་དུས་ཀྱི་དབང་གིས་ཁ་བསྒྱུར་བའི་ནག་པོ་དཀོན་ཞིང་རིན་ཐང་ཆེ་ན་ནི་དེ་ལས་
ཀྱང་དངོས་གཞིར་འགྱུར་ཏེ། བྱ་ཊིཀ་ལས། རང་བཞིན་གྱི་ནག་པོ་ལས་གཞན་ལ་ནི་རང་
བཞིན་གྱི་ནག་པོ་ལྟ་བུའི་མངོན་ཞེན་མི་འབྱུང་ལ། གལ་ཏེ་དེ་ལ་ཡང་ཡུལ་དུས་ཀྱིས་
བཟང་པོར་བྱེད་ན་ནི་དངོས་གཞིར་འགྱུར་བར་རིགས་ཏེ། མཚན་ཉིད་འདྲ་བའི་ཕྱིར་རོ། །
ཞེས་གསུངས་པ་ལྟར་རོ། །ནག་སིང་སིང་པོ་ཡན་ལག་ཏུ་དགོས་སམ་ཞེ་ན། མི་དགོས་ཏེ།
ལུག་གི་བལ་རང་བཞིན་གྱིས་སྔོན་པོ་དང་། འདམ་གྱི་མདོག་ལྟ་བུའི་འདུམ་ཁ་དང༌།
ཁམ་པ་དག་ཀྱང་བལ་ནག་པོ་འབའ་ཞིག་པ་དང་འདྲ་བ་དེ་ཉིད་དོ། །དེ་ལ་ཁམ་པ་ཞེས་
པ་ནི་རྣམ་འབྱེད་འགྲེལ་ལས། ཁམ་པ་ཞེས་བྱ་བ་ནི་རང་བཞིན་གྱིས་ཁམ་པ་དང་། གྲོ་བོ་
དང༌། སྲེ་བོ་ལ་སོགས་པ་ནག་ནོག་ཅན་གང་ཡིན་པའོ། །ཞེས་སོ། །སྐབས་འདིར་གཞི་
ལྡོག་པ་ལས་གྱུར་པའི་ལྟུང་བ་ནི། ཡུལ་གང་ན་བལ་དཀར་པོ་དཀོན་ཞིང་རིན་ཆེ་ལ།
བལ་ནག་པོ་མོད་ཅིང་རིན་ཆུང་བ་དེར་ནི་བལ་ནག་པོ་འབའ་ཞིག་ལས་ལྟུང་བ་མེད་ཅིང་
དཀར་པོ་ལ་ནི་སྤང་བའི་ལྟུང་བ་ཡོད་དོ། །གལ་ཏེ་བལ་དཀར་ནག་གཉིས་ཀ་ཤིན་ཏུ་
དཀོན་ཞིང་རིན་ཐང་ཆེ་བར་མཉམ་ན་གཉིས་ཀ་གང་ལས་བྱས་ཀྱང་ལྟུང་བ་བསྐྱེད་དེ།
འདོད་པ་ཆེ་བ་ལ་སོགས་པའི་བཅས་པ་རྣམ་འཇོག་གི་དགག་བྱ་མཚུངས་པར་ལྡན་པའི་
ཕྱིར་རོ། །བལ་ནག་པོ་འབའ་ཞིག་གི་སྤང་བའོ།། །།
་
་

གསུམ་པ་ཆ་གཉིས་བསྲེ་བའི་སྤང་བ་ལ་བཞི་ལས། དང་པོ་གླེང་གཞི་དང་གཉིས་པ་
དགག་བྱ་གཉིས་ནི་སྔར་སྲིན་བལ་གྱི་སྐབས་དང་འདྲ་བ་ལ་འདིར་ཁྱད་པར་དུ་སྲིན་བལ་
གྱི་ཤུལ་དུ་ཆ་གཉིས་བསྲེ་བ་ཞེས་བརྗོད་དགོས་སོ། །གསུམ་པ་ངོ་བོ་ནི། བཅས་ལྡན་དགེ་
སློང་གིས་སྟན་གྱི་རྒྱུའི་བཞི་ཆ་གཉིས་བལ་ནག་དང་བཞི་ཆ་གཉིས་དཀར་པོ་དང་འཁོབ་
བལ་བསྲེས་ཏེ་སྟན་བྱེད་པ་གནང་བ་ལས་བལ་ནག་པོ་སྲང་ཕྱེད་ཡན་ཆད་ལྷག་པས་
གླིངས་པའི་སྟན་མཚན་ཉིད་དང་ལྡན་པ་རང་གིས་བྱས་སམ་ངག་གིས་བསྐོས་ནས་གཞན་
བྱེད་དུ་བཅུག་སྟེ་བཀྲམ་པ་རྫོགས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས། ལྟུང་བ་རྣམ་གཞག་དང་
། བསླབ་བྱའོ། །དང་པོ་ནི། དེ་དག་ཕྱེད་
བས་ལྷག་པ་ཉིད་ནའོ། །ཞེས་གསུངས་ཏེ། ལུག་གི་བལ་ནག་པོ་དེ་དག་སྟན་རིལ་པོའི་
ཕྱེད་བས་ཡུལ་དུས་དེའི་སྲང་ཕྱེད་ཡན་ཆད་ལྷག་པ་ཉིད་ན་ཆ་གཉིས་བསྲེ་བའི་སྤང་བའོ། །
དཀར་པོ་དང་འཁོབ་བལ་ལྷག་ཅིང་ནག་པོ་ཉུང་བའམ། ཆ་མཉམ་ན་ལྟུང་བ་མེད་དོ། །
བལ་ནག་པོ་ལྷག་ན་ལྟུང་བ་འབྱུང་བའི་རྒྱུ་མཚན་ནི་ལུང་རྣམ་འབྱེད་ལས་ལུག་བལ་ནག་
པོ་དཀོན་ཞིང་རིན་ཆེ་བས་ཞེས་གསུངས་སོ། །དེས་ན་དཀོན་ཞིང་རིན་ཆེ་བ་གཞན་སྲིན་
བལ་དང་བསྲེ་བ་དང་། མོན་དར་དང་བསྲེ་བ་ལ་སོགས་པ་ལ་ཡང་སྤང་བའི་ལྟུང་བྱེད་དུ་
འགྱུར་ཏེ། འདོད་པ་ཆེ་བ་དང་། དོན་དང་བྱ་བ་མང་བ་ལ་སོགས་པ་བཅས་པ་རྣམ་འཇོག་
གི་དགག་བྱ་དང་ལྡན་པའི་ཕྱིར་རོ། །དེ་བཞིན་དུ་གཞི་ལྡོག་པ་ཡུལ་དུས་གང་ན་བལ་ནག་
པོ་མེད་ཅིང་རིན་ཆུང་ལ། བལ་དཀར་པོ་དཀོན་ཞིང་རིན་ཐང་ཆེ་བར་གྱུར་ན་དཀར་པོ་
སྟན་རིལ་བོའི་ཕྱེད་ལས་ལྷག་པར་བསྲེས་ན་སྤང་བའི་ལྟུང་བར་འགྱུར་རོ། །གཉིས་ཀ་
དཀོན་ཞིང་རིན་ཐང་ཆེ་བར་མཉམ་ན་གང་ལྷག་པར་བསྲེས་ཀྱང་ལྟུང་བ་འབྱུང་སྟེ།
དགག་བྱའི་གནད་ཀྱིས་སོ། །ཆ་གཉིས་ལས་ལྷག་པར་བསྲེ་བའི་སྤང་ལྟུང་འབྱུང་བ་ལ་
ཡང་གླིངས་པའི་སྟན་བྱེད་པ་ཞིག་དགོས་ཏེ། ལུང་རྣམ་འབྱེད་ལས། སྟན་ཞེས་བྱ་བ་ནི་
སྟན་གཉིས་ཏེ། ནང་ཚངས་ཅན་དང༌། གླིངས་པ་སྟེ། དོན་འདིར་ནི་གླིངས་པ་ཡིན་པར་

།
དགོངས་སོ་ཞེས་གསུངས་པའི་ཕྱིར་རོ། །གཉིས་པ་ནི། ཕྱེད་དཀར་པོ་དང་འཁོབ་བལ་
དག་ལས་ཆ་མཉམ་པ་ཉིད་དུ་བྱའོ། །གློ་དང་རྒྱབ་དང་གཉའ་བ་ནས་སྐྱེས་པ་ནི་སྔ་མའོ། །
མགོ་དང་རྐང་པ་དང་ལྟོ་བ་ནས་སྐྱེས་པ་ནི་ཕྱི་མའོ། །ཞེས་གསུངས་ཏེ། སྟན་གྱི་ཕྱེད་ལུག་
བལ་ནག་པོ་དང་ཕྱེད་དཀར་པོ་དང་འཁོབ་བལ་དག་ལས་བྱ་ཞིང་དཀར་པོ་དང་འཁོབ་
བལ་དེ་གཉིས་ཀྱང་ཆུ་མཉམ་པ་བཞི་ཆ་བཞི་ཆ་ཉིད་དུ་བྱས་ལ་དེ་དག་སྤྱིར་བསྲེས་ཏེ་
སྟན་བྱའོ། །འོ་ན་བལ་དཀར་པོ་དང་འཁོབ་བལ་དེ་གཉིས་ཆ་མི་མཉམ་པར་བྱས་ན་ཅིར་
འགྱུར་སྙམ་ན། ཊི་ཀ་ལས། གང་གི་ཚེ་འཁོབ་བལ་བས་དཀར་པོ་ལྷག་པར་བྱེད་ན་ནི་
དེའི་ཚེ་ཉེས་བྱས་སོ། །ཅི་སྟེ་དཀར་པོ་བས་འཁོབ་བལ་ལྷག་པར་བྱེད་ན་ནི་དེའི་ཚེ་ལྟུང་
བ་མེད་དེ་མོད་པ་དང་རིན་ཆུང་བའི་ཕྱིར་རོ། །ཞེས་སོ། །དཀར་པོ་ནི་གང་། འཁོབ་བལ་
ནི་གང་ཞེ་ན། ལུག་གི་གློ་དང་རྒྱབ་དང་གཉའ་བ་ནས་སྐྱེས་པ་ནི་སྔ་མ་དཀར་པོའོ། །
ལུག་གི་མགོ་དང་རྐང་པ་དང་ལྟོ་བ་ནས་སྐྱེས་པ་ནི་ཕྱི་མ་འཁོབ་བལཾ་ལམ་བལ་ངན་པ་
ཞེས་བྱའོ། །འཁོབ་ཞེས་པ་ངན་པ་ཞེས་པའི་བརྡ་རྙིང་ངོ༌། །སྟན་གྱི་བཞི་ཆ་གཉིས་བལ་
ནག་དང་བཞི་ཆ་གཉིས་དཀར་པོ་དང་འཁོབ་བལ་བསྲེས་པའི་སྟན་བྱེད་དུ་རུང་བ་ལ་བཞི་
ཆུ་གཉིས་ལས་ལྷག་པར་བལ་ནག་བསྲེ་བའི་སྤང་བའོ།། །།
གཉིས་པ་ཆོག་མི་ཤེས་པ་ལས་གྱུར་པ་ལོ་དྲུག་བཅང་པའི་སྤང་བ་ལ་གཉིས་ལས། དང༌
པོ་བསླབ་བྱ་ནི། ཆུ་དང་ཞེང་གཉིས་ཀར་ལྷག་པ་ཉིད་ཡིན་ན་གཅད་པར་བྱའོ། །ཐུང་བ་
ཉིད་དང་དོག་པ་ཉིད་དག་ནི་བསྐྱེད་པར་བྱའོ། །རལ་ན་བཙེམ་པར་བྱའོ། །བུག་རྡོལ་དུ་
གྱུར་ཏམ་ཤ་ཟད་པ་ཉིད་དག་ནི་སྦྱར་བར་བྱའོ། །བཅོས་དཀའ་བ་ཉིད་ཡིན་ན་སྦྱིན་ནོ། །
ཞེས་གསུངས་ཏེ། མ་དག་པ་གསོལ་བར་མི་བྱའོ། །རང་དག་རྟོག་ཏུ་འདོང་བར་བྱའོ། །
ཡང་ན་དགེ་སློང་བསྐོས་པ་དག་གོ །སྟན་ལ་ཡང་དེ་བཞིན་ནོ་ཞེས་སྔར་ཁང་པའི་དགེ་འདུན་
ལྷག་མ་རྣམ་པར་འབྱེད་པའི་སྐབས་སུ་འདྲ་བར་བསྟན་པ་དག་འདིར་ཡང་དྲན་པར་བྱ་ལ།
ཆུ་སྟེ་དཀྱུས་དང་ཞེང་གཉིས་ཀར་སྟན་གྱི་ཚད་གོང་དུ་སྨོས་ཟིན་པ་ལས་ལྷག་པ་ཉིད་ཡིན་

ན་གཅད་པར་བྱའོ། །སྟན་གྱི་ཚད་ལས་ཆུང་སྟེ་ཆུར་ཐུང་བ་ཉིད་དང་ཞེང་དུ་དོག་པ་ཉིད་
དག་ནི་ཚད་བཞིན་དུ་བསྐྱེད་པར་བྱའོ། །སྟན་དེ་རལ་ན་རལ་མཚམས་སྦྱར་ནས་བཙེམ་
པར་བྱའོ། །སྟན་དེ་བར་སྐབས་སུ་བུག་རྡོལ་དུ་གྱུར་ཏམ་ཤུ་ཟད་པ་སྲབ་མོར་གྱུར་པ་
ཉིད་དག་ནི་ལྷན་པ་སྦྱར་བར་བྱའོ། །དེ་ལྟ་བུའི་བཅོས་པའི་ཐབས་ཀྱིས་བཅོས་དཀའ་བ་
ཉིད་ཡིན་ན་སྟན་གཞན་བྱ་བའི་གནང་བ་གསོལ་གཉིས་ཀྱི་ལས་ཀྱིས་སྦྱིན་ནོ། །ཕྱིར་བཅོས་
པར་མི་ནུས་པའི་ཚད་ནི། སྟན་སྔ་མ་ཕྱིར་འཆོས་པ་དང་། ཕྱི་མ་གཞི་ནས་བཟོ་བ་གཉིས་
ཚེགས་ཆེ་ཆུང་མཉམ་པ་ཡན་ཆད་ལ་བཞེད་དོ། །གཉིས་པ་ལྟུང་བ་རྣམ་གཞག་ལ་བཞི་
ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དགེ་སློང་མང་པོས་ཉོན་མོངས་པ་
འདོད་ཞེན་གྱིས་ཉེས་པ་ལོ་དྲུག་མ་ལོན་པར་སྟན་གཉིས་པ་བྱེད་དུ་བཅུག་པ་ལས་འདི་
བཅས་སོ། །གཉིས་པ་དགག་བྱ་ནི་སྟན་རྙིང་པ་ཆུད་ཟ་བ་དང༌། ཆོག་མི་ཤེས་ཤིང་དོན་
དང་བྱ་བ་མང་བའོ། །གསུམ་པ་ངོ་བོ་ནི། སྟན་སྔ་མ་བྱས་ནས་ལོ་དྲུག་མ་ལོན་ཞིང་ལོ་
དྲུག་སྟན་གྱི་གནང་བ་མ་ཐོབ་པའི་བཅས་ལྡན་དགེ་སློང་གིས་རང་དབང་བའི་གླིངས་པའི་
སྟན་ཕྱི་མ་མཚན་ཉིད་དང་ལྡན་པ་ཞིག་རང་གིས་བྱས་སམ་གཞན་ངག་གིས་བསྐོས་ནས་
བྱེད་དུ་བཅུག་སྟེ་བཀྲམ་པ་རྫོགས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། གནང་བ་མ་ཐོབ་པ་
གཞན་ཡོད་པའམ་རང་དགར་བཏང་བས་ལོ་དྲུག་མ་ལོན་པར་སྟན་བྱས་པ་ཉིད་ནའོ། །
ཞེས་གསུངས་ཏེ། གང་བྱས་ན་ལོ་དྲུག་སྟན་གྱི་སྤང་བར་འགྱུར་ཞེ་ན། ལོ་དྲུག་གི་ནང་དུ་
སྟན་གཞན་བྱེད་པའི་གནང་བ་མ་ཐོབ་པ་དང་ཡོངས་སུ་ལོངས་སྤྱད་རུང་གི་སྟན་གཞན་
ཡོད་པའམ་ཡོད་པ་དེ་ཉིད་རང་དགར་བཏང་བ་སྟེ་སྤངས་བས་མེད་ཅིང་སྟན་སྔ་མ་བྱས་
ནས་ལོ་དྲུག་མ་ལོན་པར་གླིངས་པའི་སྟན་བྱས་པ་ཉིད་ན་སྤང་བའི་ལྟུང་བྱེད་དུ་འགྱུར་
བའོ། །ལོ་དྲུག་པ་ལ་བྱེད་ན་ལྟུང་བ་མེད་དོ་ཞེས་ལུང་རྣམ་འབྱེད་ལས་གསུངས་སོ། །འདི་
ལ་ཡང་གླིངས་པའི་སྟན་བྱས་པ་ཞིག་དགོས་ཏེ། ལུང་རྣམ་འབྱེད་ལས། སྟན་ཞེས་བྱ་བ་

ནི་སྟན་གཉིས་ཏེ། ནང་ཚངས་ཅན་དང༌། གླིངས་པ་སྟེ། དོན་འདིར་ནི་གླིངས་པ་ཡིན་པར་
དགོངས་སོ་ཞེས་གསུངས་པའི་ཕྱིར་རོ། །གལ་ཏེ་ལོ་དྲུག་གི་སྔ་རོལ་ཏུ་སྲིན་བལ་ལམ་
བལ་ནག་འབའ་ཞིག་པ་ལྟ་བུའི་སྟན་གང་རུང་བྱེད་ན་སྤང་ལྟུང་གཉིས་འབྱུང་ངོ༌། །
གཉིས་པ་ན་སྨད་པ་ནི། བརྩམས་པ་ཉིད་ན་རྩོམ་ན་ཟིན་པ་དང་འདྲའོ། །མཐར་ཐུག་ན་
སྦྱོར་བའི་ལྟུང་བར་མི་འགྱུར་བ་མ་ཡིན་ནོ། །རབ་ཏུ་བྱུང་བ་གཞན་གྱི་ནི་ཐ་དད་པ་ཉིད་དོ། །
ཞེས་གསུངས་ཏེ། སྟན་སྔ་མའི་ཕྱེད་བརྩམས་ཏེ་འཕྲོ་ལུས་པ་ཉིད་ན་ཕྱིས་ལོ་དྲུག་ཚུན་
ཆད་དུ་སྟན་གཞན་བྱེད་པར་མགོ་རྩོམ་ནཱ་ནི་སྦྱོར་བའི་ཉེས་བྱས་སུ་འགྱུར་ཏེ། དཔེར་ན་
སྟན་སྔ་མ་བྱས་ཟིན་ནས་སྟན་གཞན་བྱེད་པའི་མགོ་རྩོམ་ན་སྦྱོར་བའི་ཉེས་བྱས་བསྐྱེད་པ་
དང་འདྲའོ། །སྟན་ཕྱིས་བརྩམས་པ་ཤོས་སྔར་མཐུར་ཐུག་སྟེ་བརྩམས་ཟིན་པར་གྱུར་ན་
སྦྱོར་བའི་ལྟུང་བར་ཏེ་སྔར་གྱི་ཉེས་བྱས་དེ་ཉིད་དུ་མི་འགྱུར་བ་ཉིད་མ་ཡིན་ཏེ། དེ་ཉིད་
རང་ས་ན་ཡོད་པ་ཡིན་ནོ། །དངོས་གཞིར་མི་འགྱུར་ཏེ་སྟན་གཉིས་པ་ཟིན་པ་མེད་པའི་
ཕྱིར་དང་། དེའི་ཚེ་སྟན་གཅིག་བྱས་པ་ལ་མི་རིགས་པ་མེད་པའི་ཕྱིར་རོ། །སྟན་སྔ་མ་ཟིན་
པ་ན་སྔ་མ་དེ་ཉིད་སྤང་བར་འགྱུར་ཏེ། ཊཱི་ཀ་ལས། འདི་ལྟར་གང་ཁོ་ན་ལས་སྦྱོར་བའི་
ལྟུང་བར་འགྱུར་བ་དེ་ཁོ་ན་ལས་དངོས་གཞིའི་ལྟུང་བར་འགྱུར་བ་དེ་ལྟར་ནི་རིག་པར་མི་
བྱ་སྟེ། སྟན་གཉིས་པ་ཟིན་པའི་གནས་སྐབས་ལ་དངོས་གཞིའི་ལྟུང་བར་འགྱུར་བའི་ཕྱིར་
རོ། །ཞེས་གསུངས་པ་ལྟར་རོ། །རབ་ཏུ་བྱུང་བ་སྔ་མའི་ཚེ་སྟན་བྱས་ཏེ་ཁྱིམ་པར་བབས་
ནས་ཡང་རབ་ཏུ་བྱུང་བ་གཞན་གྱི་ཚེ་སྟན་གཉིས་པ་བྱེད་པ་དེ་ནི་ལོ་དྲུག་གི་ནང་ཡིན་ཡང་
སྔོན་དང་ཕྱིས་རིབ་ཏུ་བྱུང་བ་གཉིས་ནི་བསླབ་རྒྱུན་ཐ་དད་པ་ཉིད་དུ་ངེས་པའི་ཕྱིར་ལྟུང་
བ་མེད་དོ། །དཔེར་ན་ཁྱིམ་པའི་དུས་སུ་སྟན་བྱས་ཀྱང་། ཕྱིས་རབ་ཏུ་བྱུང་བ་ན་སྟན་
གཞན་རྩོམ་པ་ལ་ལྟུང་བ་མེད་པ་བཞིན་ནོ། །སྟན་སྔ་མ་ལོ་དྲུག་དུ་བཅུང་ཞིང་སྟན་ཕྱི་མ་
ལོ་དྲུག་གི་ནང་དུ་མི་བྱ་བ་ལས་འདས་པའི་སྤང་བའོ།། །།
གཉིས་པ་གདིང་བའི་གཞི་ལས་གྱུར་པ་མཐོ་གང་གི་སྤང་བ་ལ་བཞི་ལས། དང་པོ་གླེང་

གཞི་ནི་ཡུལ་མཉན་ཡོད་དུ་གང་ཟག་དགེ་སློང་མང་པོས་ཉོན་མོངས་པ་དྲོད་མི་ཤེས་པ་
དང་སོ་སོར་མི་རྟོག་པར་ལོངས་སྤྱད་པས་ཉེས་པ་གདིང་བ་གསར་བ་རྙེད་པས་རྙིང་པ་
ལྟོས་མེད་དུ་དོར་བས་སྲིན་བུའི་རང་བཞིན་དུ་སོང་བ་སངས་རྒྱས་ཀྱིས་གཟིགས་ནས་
ཁྱིམ་པའི་དད་རྫས་ཆུད་མི་ཟ་བ་དང་གསར་བ་མི་སྡུག་པར་བྱ་བའི་ཕྱིར་རྙིང་བ་མཐོ་གང་
འཁོར་བས་གླན་དགོས་པར་བཅས་སོ། །གཉིས་པ་དགག་བྱ་ནི་གདིང་བ་རྙིང་པ་འབོར་
བ་དང་། གསར་བ་སྙི་སླ་བ་དང་། ང་རྒྱལ་དང་དྲེགས་པ་སྐྱེ་བའོ། །གསུམ་པ་ངོ་བོ་ནི།
གདིང་བ་རྙིང་པ་བདེ་བར་གཤེགས་པའི་མཐོ་གང་ཡན་ཆད་ཡོད་པའམ་མེད་ཀྱང་རང་
དགར་བཏིང་བའི་བཅས་ལྡན་དགེ་སློང་གིས་རང་གི་གདིང་བ་གསར་བ་རུང་བ་ཚད་དང་
ལྡན་པ་ལ་གདིང་བ་རྙིང་པ་བདེ་བར་གཤེགས་པའི་མཐོ་གང་གིས་མ་གླན་པར་ལོངས་
སྤྱད་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། གདིང་བ་རྙིང་པ་
ལས་བདེ་བར་གཤེགས་པའི་མཐོ་གང་གིས་མ་གླན་པའི་གདིང་བ་གསར་བ་སྤྱོད་ནའོ། །
གལ་ཏེ་ཡོད་ནའོ། །དེ་ཙམ་ན་ཡང་ངོ་། །བཅོས་པར་ནུས་ན་ཡང་ངོ་། །མཐུད་ཅིང་སྦྱར་
དུ་རུང་བས་ཀྱང་ངོ༌། །ཞེས་གསུངས་ཏེ། ཅི་ཞིག་བྱས་ན་མཐོ་གང་གི་སྤང་བར་འགྱུར་ཞེ་
ན། རང་གི་གདིང་བ་གསར་དུ་བྱས་པ་ཞིག་ལོངས་སྤྱད་པ་ལ་དེ་ཉིད་ཁ་དོག་མི་སྡུག་པར་
བྱ་བའི་ཕྱིར་དང༌། ཡུན་རིང་དུ་ལོངས་སྤྱད་པ་འབྱུང་བའི་ཕྱིར་རང་གི་གདིང་བ་རྙིང་པ་
ལས་བདེ་བར་གཤེགས་པའི་མཐོ་གང་གིས་ཏེ་མི་འབྲིང་པོའི་ཁྲུ་ཕྱེད་དང་དོ་པ་གྲུ་བཞིས་
མ་གླན་པའི་གདིང་བ་གསར་བ་ལ་ལོངས་སྤྱོད་ན་སྤང་བའི་ལྟུང་བྱེད་དུ་འགྱུར་བའོ། །གདིང་
བ་རྙིང་པར་མ་གྱུར་བར་དུ་ལོངས་སྤྱད་ཐང་རེ་རེ་ལ་ལྟུང་བ་རེ་རེར་འགྱུར་བའོ། །གདིང་
བ་རྙིང་པ་མེད་ན་ཡང་ལྟུང་བར་འགྱུར་རམ་ཞེ་ན། མ་ཡིན་ཏེ། གསར་དུ་རབ་ཏུ་བྱུང་ཞིང་
བསྙེན་པར་རྫོགས་པ་བྱས་མ་ཐག་པ་ལ་གདིང་རྙིང་མེད་ཀྱང་ལྟུང་བ་མི་འབྱུང་ཞིང༌།
གལ་ཏེ་སྔོན་ནས་རབ་ཏུ་བྱུང་ཟིན་པ་ཞིག་ཡིན་ཡང་གདིང་རྙིང་མེད་ན་ལྟུང་བ་མི་འབྱུང་
ལ་ཡོད་བཞིན་དུ་མ་གླན་པར་སྤྱོད་ན་ལྟུང་བར་འགྱུར་བའོ། །རིལ་གྱིས་ཡོད་པ་དགོས་

སམ་ཞེ་ན། གདིང་བ་རྙིང་པ་རིལ་གྱིས་མི་བདོག་ཀྱང་བདེ་བར་གཤེགས་པའི་མཐོ་གང་
དེ་ཙམ་ཞིག་ཡོད་ན་ཡང་དེས་མ་གླན་པར་སྤྱོད་ན་ལྟུང་བ་འབྱུང་ངོ༌། །སྲ་བ་དེ་ཙམ་ཞིག་
ཡོད་པ་དགོས་སམ་ཞེ་ན། སྲ་བ་དེ་ཙམ་མེད་ཀྱང་བཅོས་པར་ནུས་ན་ཡང་དེས་མ་གླན་
པར་སྤྱོད་ན་ལྟུང་བ་འབྱུང་ངོ༌། །བཅོས་པར་ནུས་པའི་ཚད་ནི་དམ་དུམ་མཐུད་ཅིང་སྦྱར་དུ་
རུང་བས་ཀྱང་དེས་མ་གླན་པར་སྤྱོད་ན་ལྟུང་བ་འབྱུང་ངོ༌། །དེ་ལྟར་ཡང་མེད་པ་ཉིད་ལཾ་
ལྟུང་བ་མེད་ཅེས་རང་འགྲེལ་ལས་སོ། །ཡོད་ན་ནི་དེས་གདིང་བ་གསར་བའི་དཀྱིལ་ནས་
གླན་པར་བྱ་སྟེ། སོར་འགྲེལ་ཚིག་གི་དགའ་སྐྱེད་ལས། གདིང་བ་གསར་བའི་དཀྱིལ་ནས་
གླན་པར་བྱ་སྟེ། {གསར་བ་》སྲ་བ་དང་རྙིང་པ་ཆུད་མ་ཟོས་པར་བྱས་པ་ཡིན་ནོ། །ཞེས་སོ། །
དེས་ན་དེ་ལྟར་གླན་པའི་དགོས་པ་གདིང་བ་རྙིང་པའི་སྦྱིན་བདག་གི་བསོད་ནམས་འཕེལ་
བ་རྒྱུན་མི་ཆད་པ་དང༌། གདིང་བ་གསར་བའི་སྦྱིན་བདག་གི་བསོད་ནམས་ཡུན་རིང་དུ་
གནས་པའི་ཆེད་ཀྱང་ཡིན་ནོ། །གདིང་བ་རྙིང་པ་བདེ་བར་གཤེགས་པའི་མཐོ་གང་གི་
ཚད་ཀྱིས་གདིང་བ་གསར་བ་ལ་མ་གླན་པར་ལོངས་སྤྱད་པའི་སྤང་བའོ།། །། །
གསུམ་པ་གོས་ཀྱི་རྒྱུ་ལས་གྱུར་པ་ལ་གཉིས། བལ་ཐོགས་པ་དང༌། བལ་རྨེལ་བ་ལས་
གྱུར་པའོ། །དང་པོ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་
སྡེ་ལས་འཆར་ཀ་མ་གཏོགས་པ་གཞན་ལྔ་པོས་ཉོན་མོངས་པ་འདོད་ཞེན་དང་ངོ་ཚ་མེད་
པས་ཉེས་པ་གཅིག་གིས་ལྔ་ཆར་གྱི་ལྷུང་བཟེད་དང་ཆོས་གོས་ཁུར་ཅིང་གཞན་བཞིས་
རྒྱང་གྲགས་ཀྱི་མཐར་བལ་གྱི་ཁུར་ཆེན་པོ་ཐོགས་པས་གང་ཟག་འགའ་ཞིག་སྐྲག་པ་དང་།
ལ་ལ་མ་དད་པར་གྱུར་པ་ལས་འདི་བཅས་སོ། །གཉིས་པ་དགག་བྱ་ནི། འདོད་པ་ཆེ་བ་
དང༌། མ་དད་པ་སྐྱེ་བ་དང་། དོན་དང་བྱ་བ་མང་བའོ། །གསུམ་པ་ངོ་བོ་ནི། བཅས་ལྡན་
དགེ་སློང་གིས་ཁུར་དུ་ལོངས་པའི་རང་ཉིད་ཀྱི་བལ་རུང་བ་དེ་ཁུར་ཚ་བ་མེད་ན་དཔག་
ཚད་གསུམ་དང་རྒྱང་གྲགས་གཅིག་ལས་འདས་པར་བལ་ཁུར་ཁྱེར་བ་དང་། ཁུར་ཚ་བ་
ཡོད་བཞིན་དུ་དགེ་སློང་རང་གིས་འཁུར་ན་རྒྱང་གྲགས་གཅིག་འདས་པ་ལས་གྱུར་པའི་

ལྟུང་བ་དངོས་གཞིའོ། །བཞི་པ་གཞུང་དོན་ལ་བཞི། ལྟུང་བ་རྣམ་གཞག་དང་། ལྟུང་མེད་
དང༌། ལྟུང་བ་བསྐྱེད་པའི་ལམ་གྱི་ཚད་དང༌། བསླབ་བྱའོ། །དང་པོ་ལ་གཉིས་ལས། དང་
པོ་དངོས་གཞི་ནི། ཁྱེར་བ་མེད་ན་དཔག་ཚད་གསུམ་ལས་འདས་པར་ལུག་གི་བལ་ཁྱེར་
ནའོ། །ཡོད་ན་ཡང་ངོ་། །ལམ་དུ་འགྲོ་བ་ནི་རྒྱང་གྲགས་ཀྱི་བདག་ཉིད་དོ། །ཞེས་
གསུངས་ཏེ། གང་བྱས་ན་བལ་ཐོགས་པའི་སྤང་བར་འགྱུར་ཞེ་ན། ཁུར་ཁྱེར་བ་སྟེ་ཁུར་
གྲོགས་བྱེད་པ་དགེ་ཚུལ་ལ་སོགས་པ་མེད་ན་དགེ་སློང་གིས་དཔག་ཚད་གསུམ་ལས་
འདས་པར་ལུག་གི་བལ་ཁྱེར་ནས་རྒྱང་གྲགས་ཀྱི་མཐར་ཕྱིན་ན་སྤང་བའོ། །གོས་ཡོ་
བྱད་ཀྱི་གཙོ་བོ་ཡིན་ལ་བལ་དེའི་རྒྱུ་ཡིན་པས་དེ་འཁུར་ན་སྤང་ལྟུང་འབྱུང་ལ། ཁུར་
གཞན་ལ་ནི་ཉེས་བྱས་སོ། །ཁུར་འཁྱེར་བར་བྱེད་པ་ཡོད་ན་ཡང་ངོ་སྟེ་འདས་པར་ལུག་
གི་བར་ཁྱེར་ནའོ་ཞེས་སྔ་མར་སྦྱར་ཏེ་རྒྱང་གྲགས་ལས་འདས་པར་ལུག་གི་བལ་ཁྱེར་ན་
སྤང་བའི་ལྟུང་བའོ། །ཁུར་འཁྱེར་བར་བྱེད་པ་པོ་གཞན་ཡོད་པ་འདི་ལ་རོང་པའི་ཕྲེང་ཊིཀ་
ལས། དགོན་པ་ནས་དགོན་པར་ནི་དཔག་ཚད་ཕྱེད་ཁུར་ན་ཉེས་བྱས་དང་། དཔག་ཚད་
གཅིག་ཙམ་དུ་ཁུར་ན་ལྟུང་བའོ། །ཞེས་བཤད་ཀྱང་། ལུང་རྣམ་འབྱེད་དང་ཊི་ཀ་སོགས་
ལས་འཁྱེར་བ་ཡོད་བཞིན་དུ་བདག་ཉིད་ཀྱིས་འཁྱེར་ན་ནི་རྩོམ་པའི་དུས་ཁོ་ན་ནི་ཉེས་
བྱས་གཞན་གཅིག་གོ །རྒྱང་གྲགས་ཕྱེད་དུ་ཕྱིན་ན་ཉེས་བྱས་གཞན་གཅིག་གོ །རྒྱང་
གྲགས་ཀྱི་མཐར་ཕྱིན་ན་སྤང་བའི་ལྟུང་བྱེད་དུ་འགྱུར་རོ་ཞེས་པ་ལས་གཞན་མ་གསུངས་
སོ། །རྩ་བར་ལུག་གི་བལ་ཞེས་པ་ནི་མཚོན་པ་སྟེ། ཀུན་བཏུས་ལས། རས་བལ་ལ་ནི་ན་
སྨད་པ་མེད་དོ་ཞེས་དང་། དཔག་སྙེ་ལས། རང་དབང་བའི་དངོས་པོ་བལ་ལ་སོགས་པའི་
ཁུར་ཆེན་པོ་ཞེས་གསུངས་སོ། །ལམ་དུ་འགྲོ་བ་ནི་ཞེས་པའི་མདོའི་སྔ་འགྲེལ་ལ་རང་
འགྲེལ་ལས། འགྲོ་བ་ནི་གཉིས་སུ་གསུངས་ཏེ། ལྟུང་བ་དང་བཅས་པ་དང་། ལྟུང་བ་མེད་
པའོ། །དེ་ལ་ལྟུང་བ་དང་བཅས་པ་ནི་བལ་ཐོགས་པ་དང༌། དགེ་སློང་མ་དང་ལྷན་ཅིག་
ལམ་དུ་འགྲོ་བ་དང༌། དགེ་སློང་མ་དང་ལྷན་ཅིག་གྲུར་འཇུག་པ་དང་། སྐྱེས་པ་མེད་པར་

བུད་མེད་དང་ལམ་དུ་འགྲོ་བ་དང་། རྐུན་མ་དང་ལྷན་ཅིག་ལམ་དུ་འགྲོ་བའོ། །ལྟུང་བ་
མེད་པ་ནི་ཡང་ཡང་ཟ་བ་དང་། འདུས་ཤིང་ཟ་བ་དང་ཁྲུས་བྱེད་པའོ། །དེ་ལ་ལྟུང་བ་མེད་
པ་ནི་དཔག་ཚད་ཕྱེད་དོ། །ཞེས་འོག་ནས་འབྱུང་ངོ༌། །དེའི་ཚད་ལྟུང་བ་ལ་བསྟན་པའི་
ཕྱིར་ལམ་དུ་འགྲོ་བ་ནི་རྒྱང་གྲགས་ཀྱི་བདག་ཉིད་དོ་ཞེས་བྱ་བ་སྨོས་ཏེ་ཞེས་མཚམས་
སྦྱར་བ་ལྟར་ལྟུང་བ་དང་བཅས་པ་རྣམས་ཀྱི་ལམ་གྱི་ཚད་སྤྱིར་བསྟན་པ་ནི། བལ་ཁུར་བ་
ལ་སོགས་པ་ལམ་དུ་འགྲོ་བ་ཉིད་ཀྱི་རྒྱུ་ལས་ཁ་ན་མ་ཐོ་བར་འགྱུར་བ་དག་ལ་ནི་རྒྱང་
གྲགས་ཀྱི་བདག་ཉིད་དེ་རྒྱང་གྲགས་ཀྱི་མཐར་ཕྱིན་ན་ལྟུང་བ་སྐྱེད་དོ། །གཉིས་པ་ནི་སྨད་
པ་ནི། ཕྱེད་དུ་ན་སྦྱོར་བའོ། །རྫུ་འཕྲུལ་ལས་གཞན་པས་ནམ་མཁའ་ལ་འགྲོ་ན་ཉེས་
བྱས་སོ། །སྤྲུལ་པས་ཀྱང་ངོ་། །ཞེས་གསུངས་ཏེ། ཁུར་ཚ་བ་མེད་ཅིང་རང་གིས་འཁུར་ན་
དཔག་ཚད་གསུམ་གྱི་མཐའ་ནས་རྒྱང་གྲགས་ཕྱེད་དང༌། ཁུར་ཚ་བ་ཡོད་བཞིན་དུ་རང་
གིས་འཁུར་ན་དང་པོ་རྩོམ་པའི་དུས་ནས་རྒྱང་གྲགས་ཀྱི་ཕྱེད་དུ་ཕྱིན་ན་སྦྱོར་བ་ཡོངས་སུ་
རྫོགས་པས་ཉེས་བྱས་སུ་འགྱུར་བའོ། །རྒྱང་གྲགས་གཅིག་ཕོན་ཆད་ནི་རྒྱང་གྲགས་རེ་
རེའི་མཐར་སྤང་ལྟུང་རེ་རེ་དང༌། ཕྱེད་ཕྱེད་ན་ཉེས་བྱས་རེ་རེའོ། །བསྒོམས་པ་ལས་བྱུང་
བའི་རྫུ་འཕྲུལ་གྱིས་བལ་འཁྱེར་བར་བྱེད་ན་ཉེས་པ་མེད་པས་དེ་ལས་གཞན་པ་སྔགས་
བཟླ་བ་ལ་སོགས་པས་རྒྱང་གྲགས་ཀྱི་མཐའ་ལས་འདས་པར་ནམ་མཁའ་ལ་བལ་འགྲོ་
བར་བྱེད་ན་ཉེས་བྱས་སོ། །ས་གཞི་ལ་འཁྱེར་བ་མེད་པའི་ཕྱིར་བལ་ཐོགས་པའི་སྤང་ལྟུང་
དུ་མི་འགྱུར་རོ། །འོ་ན་སྤྲུལ་པའང་རྫུ་འཕྲུལ་གྱིས་ཁྱབ་པའི་ཕྱིར་ལྟུང་བ་མེད་པར་འགྱུར་
རོ་སྙམ་ན། བསྒོམས་བྱུང་ལས་གཞན་པའི་རྫུ་འཕྲུལ་གྱིས་ཉེ་གནས་ལ་སོགས་པ་ཁུར་ཚ་
བ་སྤྲུལ་པས་སམ་དགེ་སློང་བདག་ཉིད་དུད་འགྲོ་ལ་སོགས་པར་སྤྲུལ་པས་རྒྱང་གྲགས་
ཀྱི་མཐའ་ལས་འདས་པར་བལ་ཁུར་བས་ཀྱང་ཉེས་བྱས་འབྱུང་ངོ༌། །དེ་ལ་སྤང་ལྟུང་མི་
འབྱུང་ཡང་ལུས་ཀྱི་རྣམ་པར་རིག་བྱེད་ཀུན་ནས་སློང་བ་ལུང་མ་བསྟན་ཡོད་པའི་ཕྱིར་ཉེས་
བྱས་འབྱུང་བ་མི་འགལ་ལོ། །གཉིས་པ་ལྟུང་མེད་ནི། ཞྭ་དང་། ལྷམ་སྒྲོ་གུ་ཅན་དང་།

སྟོད་ཀོར་ནང་ཚངས་ཅན་དང་། རྒྱ་ཅང་དང་། ལྕག་པོད་དང་། ཤུར་བུ་ཕྲེའུ་ལ་སོགས་
པའི་དོན་དུ་དེ་ཙམ་དག་ལ་ནི་ཉེས་པ་མེད་དོ། །ཞེས་གསུངས་ཏེ། ཞྭ་དང༌། ལྷམ་སྒྲོ་གུ་
ཅན་དང༌། སྟོད་ཀོར་ནང་ཚངས་ཅན་ཏེ་རྡུལ་གཟན་བར་ཚངས་ཅན་དང་། སྐ་རགསཾ་ཀྱི་
བྱེ་བྲག་སྐུད་པ་མང་པོ་ལས་བཏགས་པ་དབུས་ཁོང་སྟོང་དུ་འདུག་པའི་རྒྱ་ཅང་དང༌། སྐུད་
པས་ལྷས་མ་གྲུ་བཞིར་འདུག་པའི་ལྕག་པོད་དང་། སྐུད་པ་ལས་བཏགས་པ་མདོ་མདོར་
བུ་གུ་ལྔའམ་དྲུག་རིམ་དུ་བཏོད་པའི་ཤུར་བུ་ཕྱེའུ་ལ་སོགས་པའི་དོན་དུ་དེ་དག་ལྡང་བའི་
ཚད་དེ་ཙམ་དག་འཁྱེར་བ་ལ་ནི་ཉེས་པ་མེད་དོ། །ཁུར་མེད་པའི་ཕྱིར་རོ། །དེ་ལ་གུང་
ཐང་བློ་གྲོས་ཀྱི་འདུལ་འགྲེལ་ལས། སྟོད་ཀོར་ནང་ཚངས་ཅན་ལ་འགྲེལ་ཆུང་དང་མཚོ་
མཚན་ལས་རྔུལ་གཟན་ནང་ཚངས་ཅན་ཞེས་གསུངས་ཀྱང་། བླ་གོས་དང་མཐང་གོས་
ཆིག་རྐྱང་དུ་གསུངས་པས་རྔུལ་གཟན་སོགས་ཀྱང་ཚིག་རྐྱང་དུ་གྲུབ་པས་ན་ནང་ཚངས་
ཅན་མི་རུང་ངོ་། །ཇོ་བོའི་ཨང་རག་ལྟ་བུ་གསུངས་པས་སྟོད་འགག་ནང་ཚངས་ཅན་རུང་
ངམ་དཔྱད། ཅེས་གསུངས་ཀྱང་། དུས་ཚིགས་སུ་སྤྱད་པ་ལས་ནི་བླ་གོས་དང་མཐང་གོས་
ལ་ཉིས་རིམ་བྱེད་པ་ཡོད་པས་དེའི་གནད་ཀྱིས་དུས་ཚིགས་སུ་སྤྱད་པ་ལས་རྔུལ་གཟན་
ཡང་ཉིས་རིམ་བྱེད་ཆོག་པར་གྲུབ་པས་དེའི་དབང་དུ་བྱས་སམ་བརྟག་པར་བྱའོ། །གསུམ་
པ་ལྟུང་བ་བསྐྱེད་པའི་ལམ་གྱི་ཚད་བཤད་པ་ལ་དངོས་དང་། ཞར་བྱུང་གཉིས་ལས། དང་
པོ་ནི། རྡུལ་ཕྲ་རབ་དང་། རྡུལ་ཕྲ་མོ་དང་། ཆུ་དང་། ལྕགས་དང་། རི་བོང་དང་། ལུག་
དང་། གླང་དང་། ཉི་ཟེར་གྱི་རྡུལ་དང་། སྲོ་མ་དང་། ཤིག་དང་། ནས་དང་། སོར་རྣམས་
ནི་སྔ་མ་དྲུག་ལ་ཕྱི་མའོ། །སོར་བཞི་དྲུག་ལ་ཁྲུ་གང་ངོ་། །ཁྲུ་ཕྱེད་དང་བཞི་ལ་མིའི་སྲིད་དོ། །
ཁྲུ་བཞི་ལ་གཞུའོ། །དེ་ལྔ་བརྒྱ་ལ་རྒྱང་གྲགས་སོ། །ཞེས་གསུངས་ཏེ། རྒྱང་གྲགས་ཀྱི་
བདག་ཉིད་དོ་ཞེས་སྔར་སྨོས་ན་རྒྱང་གྲགས་དེའི་ཚད་ཇི་ལྟར་བརྩི་ཞེ་ན། ཉི་ཟེར་གྱི་རྡུལ་
གཅིག་ལ་ཆ་ཉིས་འབུམ་བདུན་ཁྲི་དགུ་སྟོང་དགུ་བརྒྱ་སོ་དྲུག་ཏུ་བྱས་པའི་ཆ་གཅིག་གི་
ཚད་ཅན་ལ་རྡུལ་ཕྲ་རབ་ཏུ་བརྗོད་པ་དང་། རྡུལ་ཕྲ་རབ་དྲུག་ལ་རྡུལ་ཕྲ་མོ་དང་། དེ་

བཞིན་དུ་ཆུ་རྡུལ་དང་། ལྕགས་རྡུལ་དང༌། རི་བོང་རྡུལ་དང་། ལུག་རྡུལ་དང༌། གླང་རྡུལ་
དང༌། ཉི་ཟེར་གྱི་རྡུལ་དང་། སྲོ་མ་དང་། ཤིག་དང༌། ནས་དང་། སོར་རྣམས་ནི་སྔ་མ་སྔ་
མ་དྲུག་ལ་ཕྱི་མ་ཕྱི་མ་གཅིག་ཡིན་པའོ། །འདིར་དྲུག་འགྱུར་དུ་དང་། མངོན་པར་བདུནཾ་
འགྱུར་དུ་བཤད་པའི་ཁྱད་པར་ནི། རྣམ་འབྱེད་འགྲེལ་པ་ལས། འདུལ་བ་ལས་དྲུག་
འགྱུར་ཏུ་བསྒྲེ་བ་ནི་མར་འབྲི་བའི་དུས་ཀྱི་ཚེ་མི་ཉམས་ཆུང་བའི་སོར་རྣམ་པར་གཞག་
པའི་ཕྱིར་རོ། །ཆོས་མངོན་པ་ལས་བདུན་འགྱུར་དུ་བསྒྲེ་བ་ནི་བསྐལ་བ་དང་པོའི་མི་
ཉམས་ཆེ་བའི་སོར་རྣམ་པར་གཞག་པའི་ཕྱིར་རོ། །ཞེས་གསུངས་ལ། འོན་ཀྱང་བུ་སྟོན་
ཊཱི་ཀ་ལས་ནི། འདིར་རྡུལ་ཕྲན་ནས་བརྩམས་པའི་སོར་ཡིན་གྱི། བསྐལ་བ་དང་པོ་དང་ད་
ལྟའི་མིའི་དབང་དུ་བྱས་པ་མིན་ཏེ། ཡིན་ན་དེ་བས་ཀྱང་ཁྱད་པར་ཆེ་བ་ཡོད་པའི་ཕྱིར་
ཞེས་གསུངས་སོ། །ཚད་དེ་དག་འཛིན་པ་ལ་ཆུ་རྡུལ་སོགས་ཀྱི་གོ་རིམ་དེ་ལྟར་ཡིན་དགོས་
པའི་ངེས་པ་མེད་དེ། དྲུག་འགྱུར་བསྒྲེས་པའི་མཚམས་ལ་རྡུལ་ཕྲ་མོ་དང་། ཆུ་རྡུལ་དང་།
ལྕགས་རྡུལ་སོགས་མིང་བཏགས་པ་ཙམ་ཡིན་པའི་ཕྱིར་ཏེ་། འདུལ་བ་ལས་ཆུ་དང་
ལྕགོས་ཞེས་གསུངས་ལ། མངོན་པ་ལས་ལྕགས་དང་ཆུ་ཞེས་འབྱུང་བ་དང་། འཇིག་རྟེན་
བཞག་པ་དང་གདགས་པ་ལས། རྡུལ་ཕྲ་རབ་བདུན་ལ་ནི་རྡུལ་ཕྲ་མོ་གཅིག་གོ །རྡུལ་ཕྲ་
མོ་བདུན་ལ་ནི་ཉི་ཟེར་གྱི་རྡུལ་གཅིག་གོ་ཞེས་དེ་དག་སྔ་ཕྱི་མི་འདྲ་བ་མང་དུ་འབྱུང་བའི་
ཕྱིར་རོ། །སོར་བཞི་ཕྲག་དྲུག་སྟེ་སོར་མོ་ཉི་ཤུ་རྩ་བཞི་ལ་ཁྲུ་གང་ངོ༌། །ཁྲུ་ཕྱེད་དང་བཞི་ལ་
འཛམ་བུ་གླིང་པའི་མིའི་བོངས་ཀྱི་སྲིད་དོ། །ཁྲུ་བཞི་ལ་གཞུ་འདོམ་གང་ཡོད་པའོ། །གཞུ་
འདོམ་དེ་ལྔ་བརྒྱ་ལ་རྒྱང་གྲགས་སོ། །རྒྱང་གྲགས་བརྒྱད་ལ་ནི་དཔག་ཚད་གཅིག་གོ་
ཞེས་ལུང་དང་ཊཱི་ཀ་ལས་སོ། །གཉིས་པ་ཞར་ལ་དགོན་པའི་ཚད་བསྟན་པ་ནི། དགོན་
པའི་དང་པོ་ནི་དེའི་མཐའོ། །ཞེས་གསུངས་ཏེ། དགོན་པའི་དང་པོ་ནི་རྒྱང་གྲགས་དེའི་
མཐའ་སྟེ་གྲོང་ནས་རྒྱང་གྲགས་གཅིག་ཡན་ཆད་ཀྱིས་བར་དུ་ཆོད་པའོ། །བཞི་པ་བསླབ་བྱ་
ནི། ལུས་ཀྱིས་ཁུར་མི་བཀུར་རོ། །གློ་དང་རྒྱབ་དང་རྐེད་པ་དང་མགོ་བོ་དག་གིས་མི་
བ

བཀུར་རོ། །འདིར་ཐུན་མོང་མ་ཡིན་པ་ཉིད་དུ་དོགས་པར་མི་བྱའོ། །ཁུར་ཕྱེད་ལས་ལྷག་
པར་བཀུར་བར་མི་བྱའོ། །ཞེས་གསུངས་ཏེ། རྐྱེན་མེད་པའི་ཚེ་ལུས་ཀྱིས་ཕྲག་པས་ཆུ་
དབྱུག་གིས་ཆུ་ཁུར་བ་བཞིན་ཁུར་མི་བཀུར་རོ་ཞེས་མི་འཁུར་རོ་ཞེས་པའོ། །གློ་དང་རྒྱབ་
དང་རྐེད་པ་དང་མགོ་བོ་དག་གིས་ཁུར་གང་ཡང་མི་བཀུར་རོ། །དགེ་སློང་མ་ལ་ནི་བལ་
ཁུར་བའི་སྤང་ལྟུང་མ་བཅས་པས་ཁུར་བཀུར་བའི་བསླབ་བྱའི་ཉེས་བྱས་ཀྱང་མི་སྐྱེད་
དམ་སྙམ་ན། ཁུར་བཀུར་བ་བཀག་པའི་སྐབས་འདིར་དགེ་སློང་གི་བསླབ་པ་ཐུན་མོང་
མ་ཡིན་པ་ཉིད་དུ་དོགས་པར་མི་བྱའོ། །ཐུན་མོང་བ་ཉིད་དུ་ཤེས་པར་བྱ་སྟེ་དགེ་སློང་ཕ་
མ་གང་གིས་འཁུར་ན་ཡང་བསླབ་བྱའི་ཉེས་བྱས་སུ་འགྱུར་རོ། །ཆོས་ལྡན་གྱི་དགོས་པས་
ཁུར་འཁྱེར་བའི་ཚེ་ཡང་ཁྱིམ་པའི་ཁུར་གྱི་ཚད་གང་ཡིན་པའི་ཕྱེད་ལས་ལྷག་པར་དགེ་
སློང་གིས་བཀུར་བར་མི་བྱའོ། །ཁྱིམ་པའི་ཁུར་གྱི་ཚད་རྣམ་འབྱེད་འགྲེལ་པ་ལས། ཁྱིམ་
པ་གཅིག་གི་ཁུར་ཞེས་བྱ་བ་ནི་སྲང་ཉིས་སྟོང་ངོ་ཞེས་གསུངས་ཀྱང་གཅིག་ཏུ་མ་ངེས་པས་
ཡུལ་དུས་དང་བསྟུན་ནས་ཤེས་པར་བྱའོ། །བལ་ཐོགས་པའི་སྤང་བའོ།། །
གཉིས་པ་བལ་རྨེལ་བ་ལས་གྱུར་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་
དུ་གང་ཟག་འཆར་ཀས་ཉོན་མོངས་པ་དགེ་སྦྱོང་གི་ཚུལ་མ་ཡིན་པ་འདོད་པས་ཉེས་པ་
དགེ་སློང་མ་ཉེ་དུ་མ་ཡིན་པ་ལ་བལ་རྨེལ་དུ་བཅུག་པ་ལས་ལྟུང་བ་འདི་བཅས་སོ། །
གཉིས་པ་དགག་བྱ་ནི་སྔར་འཁྲུར་འཇུག་གི་སྐབས་དང་འདྲ་བར་ཆགས་པའི་རྒྱུ་བྱས་ཏེ་
རང་རིས་ཀྱི་བསླབ་པ་ལ་གནོད་པའོ། །གསུམ་པ་ངོ་བོ་ནི་བཅས་ལྡན་དགེ་སློང་གིས་དགེ་
སློང་མ་ཉེ་དུ་མ་ཡིན་པ་ལ་རང་ཉིད་ཀྱི་བལ་རྨེལ་བའམ་འཁྲུ་བའམ་འཚེད་པར་འོས་པ་
རུང་ཞིང་ཚད་དང་ལྡན་པ་དེ་ངག་མཚན་ཉིད་ལྔ་ལྡན་གྱིས་རྨེལ་བ་ལ་སོགས་པར་བཅོལ་
ཏེ་མཐར་ཐུག་ཕྱོགས་ལ་ལས་བྱས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ནི། ཆོས་གོས་རྙིང་པའི་གནས་སུ་ལུག་གི་བལ་དག་གོ །འཆག་པར་རྨེལ་བའོ། །
ཞེས་གསུངས་ཏེ། སྔར་འཁྲུར་འཇུག་པའི་སྤང་བའི་སྐབས་སུ་བྱིན་གྱིས་བརླབས་པ་རང་

གི་རྙིང་པ་འཁྲུར་གཞུག་པར་འོས་པ་ཆོས་གོས་དང་གདིང་བ་དག་ལས་འགའ་ཞིག་བསྒོ་
བས་འཁྲུར་བཅུག་གམ། འཚེད་དུ་བཅུག་གམ། འཆག་ཏུ་བཅུག་པ་ཉིད་ནའོ་ཞེས་པ་
ནས་ཡིད་གཉིས་ནི་འདུ་ཤེས་དང་འདྲའོ་ཞེས་པའི་བར་འདིར་ཡང་སྤྱིར་ཐུན་མོང་ཡིན་པ་
ལ་ཁྱད་པར་ནི་འཁྲུར་འཇུག་གི་བྱིན་གྱིས་བརླབས་པ་ཆོས་གོས་རྙིང་པ་ཞེས་པ་དང་།
ཆོས་གོས་དང་གདིང་བ་དག་ལས་འགའ་ཞིག་ཅེས་པའི་གནས་སུ་འདིར་བྱིན་རླབས་མེད་
པའི་ལུག་གི་བལ་དགུ་གཞུག་གོ །ལུག་གི་བལ་ཞེས་པས་ནི་རས་བལ་ལ་སོགས་པ་
མཚོན་ནོ། །འཆག་ཏུ་བཅུག་པ་ཉིད་ནའོ་ཞེས་པར་འདིར་བལ་རྨེལ་དུ་བཅུག་ན་སྤང་བའོ་
ཞེས་སྦྱར་ཏེ། བལ་འཁྱུར་བཅུག་གམ། ཚོས་འཚེད་དུ་བཅུག་གམ། བལ་གྱི་འདབ་མར་
རྨེལ་བའམ་གསེད་དུ་བཅུག་པ་དག་ནའོ་ཞེས་པའོ། །རྨེལ་བ་ནི་བལ་གསེད་པའི་དོན་ཏེ།
སྦྱངས་པའི་ཡི་དམ་བསྟན་པའི་སྐབས་ཀྱི་མཚོ་ཊིཀ་ལས། དཔེར་ན་བལ་ལེགས་པར་
རྨེལ་བ་ལ་སྦྱངས་པ་ཞེས་བྱ་སྟེ། བལ་མ་རྨེལ་ན་འཛིངས་ཤིང་བལ་བཀལ་བར་བྱ་བའི་
ལས་སུ་མི་རུང་ངོ་ཞེས་འཛིངས་པའམ་འཕྱང་བ་བསལ་བའི་དོན་དུ་བཤད་དོ། །སོར་འགྲེལ་
མཛད་བྱང་མེད་པ་ལས། བལ་གྱི་དངོས་པོ་ནི་གཅིག་ལ་དགེ་སློང་མ་གསུམ་ཞིག་སྟེ།
གཅིག་ལ་འཁྲུ། གཅིག་ལ་ནི་འཚེད། གཅིག་ལ་ནི་རྨེལ་དུ་བཅོལ་ན་དངོས་པོ་གཅིག་
ལྟུང་བ་ནི་གསུམ་མོ། །ཞེས་གསུངས་སོ། །ཉེ་དུ་མ་ཡིན་པ་མཚན་མི་མཐུན་པ་ལ་གོས་
འཁྲུ་བ་དང་བལ་རྨེལ་བ་ལ་སོགས་པ་ལས་གཞན་པའི་བྱ་བ་ནས་བརྔོ་བ་དང་འཐག་པ་
དང་། གོས་ཀྱི་བཟོ་ལ་སོགས་པ་བྱ་བ་རང་དགར་འཆོལ་བ་ཐམས་ཅད་ལ་ཉེས་བྱས་སོ། །
བལ་འཁྲུ་འཚེད་རྨེལ་བ་གསུམ་ཡོད་ཀྱང་བྱེ་བྲག་གི་མིང་གིས་བལ་རྨེལ་དུ་འཇུག་པའི་
སྤང་བའོ་ཞེས་སོ།། །།
བཞི་པ་ལོངས་སྤྱོད་པ་ནོར་ལས་གྱུར་པ་ལ་གསུམ་ལས། དང་པོ་གསེར་དངུལ་ལ་རེག་
པའི་སྤང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་
ཉོན་མོངས་པ་དགེ་སྦྱོང་གི་ཚུལ་མ་ཡིན་པ་འདོད་པས་ཉེས་པ་རང་གི་ལག་གིས་གསེར་

དང་དངུལ་ལེན་པ་དང་ལེན་དུ་བཅུག་པས་འདི་བཅས་སོ། །གཉིས་པ་དགག་བྱ་ནི་ནོར་
གྱི་སྲེད་པ་འཕེལ་བའོ། །འོ་ན་རིན་པོ་ཆེ་ལས་གཞན་པའི་ནོར་ལ་བརྟེན་ནས་ཀྱང་སྲེད་པ་
འཕེལ་ན་ཅིའི་ཕྱིར་རིན་པོ་ཆེ་ཁོ་ན་ལ་བརྟེན་ནས་བཅས་པ་མཛད་ཅེ་ན། རིན་པོ་ཆེ་ནི་
ནོར་གྱི་གཙོ་བོ་ཡིན་པ་དང་། དེ་དུས་ཀྱི་གདུལ་བྱ་ལ་དགོངས་ནས་དེ་ལྟར་བཅས་པ་ཡིན་
ནོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་སྙད་གདགས་སུ་རུང་བའི་རང་གི་
རིན་པོ་ཆེ་ཐག་ཉེ་བ་མངོན་སུམ་དུ་གནས་པ་རུང་བ་མ་བྱས་པ་ལ་ཆུད་འཛའ་བའི་རྐྱེན་
དང་མི་ལྡན་ཞིང་རུང་བ་བྱེད་པའི་དུས་མ་ཡིན་པར་རང་ངམ་གཞན་ལ་ངག་གིས་བསྐོས་
ནས་རེག་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། མདོར་
བསྟན་པ་དང་། རྒྱས་པར་བཤད་པའོ། །དང་པོ་ནི། རིན་པོ་ཆེ་བདག་གིར་བྱས་ནའོ། །
ལྕོགས་པ་ཉིད་ན་དེ་རྫོགས་སོ། །དེ་བས་ཕ་ཟད་ན་ནི་ཕྱེད་ཉིད་དོ། །རང་གི་རུང་བར་མ་
བྱས་པ་ཡང་ངོ་། །རེག་གམ་རེག་ཏུ་བཅུག་ནའོ། །གང་ཡང་རུང་བས་སོ། །ཞེས་གསུངས་
ཏེ། གང་བྱས་ན་རིན་པོ་ཆེ་ལ་རེག་པའི་སྤང་བར་འགྱུར་ཞེ་ན། པད་མ་ར་ག་ལ་སོགས་
པའི་རིན་པོ་ཆེ་བསམ་པས་བདག་གིར་བྱས་ནའོ། །གནས་སྐབས་གང་ལ་ལྟུང་བ་བསྐྱེད་
པའི་ཡན་ལག་ཏུ་གྱུར་པའི་བདག་གིར་བྱེད་པ་རྫོགས་ཤེ་ན། ཐོབ་པར་ལྕོགས་པ་སྟེ་ཐག་
ཉེ་བ་མངོན་སུམ་དུ་གྱུར་པ་ཉིད་བདག་གིར་བྱེད་ན་བདག་གིར་བྱེད་པ་དེ་རྫོགས་སོ། །ཐོབ་
པར་ལྕོགས་པ་དེ་བས་ཕ་ཟད་དུ་འདུག་པ་བདག་གིར་བྱེད་ན་ནི་བདག་གིར་བྱེད་པ་མ་
རྫོགས་པ་ཕྱེད་ཉིད་དོ། །དེས་ན་ཉེས་བྱས་སུ་འགྱུར་རོ། །བདག་གིར་བྱེད་པ་ཞེས་བྱ་བ་
གཅིག་པུ་དེ་རྗེས་སུ་སྒྲུབ་ན་སྤང་བ་འདིར་འགྱུར་རམ་ཞེ་ན། རིན་པོ་ཆེ་དགེ་སློང་རང་གི་
ཡིན་པ་དང་འོག་ནས་འབྱུང་བའི་ཆོ་གས་རུང་བར་མ་བྱས་པ་ཡང་ངོ་ཞེས་དེ་དག་ལྟུང་
བའི་བྱེད་པ་པོ་ཡིན་ནོ་ཞེས་པའོ། །བདག་གིར་བྱས་པ་ཙམ་གྱིས་སྤང་བར་འགྱུར་རམ་ཞེ་
ན། རང་གིས་རེག་གམ་གཞན་ལ་རེག་ཏུ་བཅུག་ན་སྤང་བར་འགྱུར་བའོ། །རེག་ཏུ་
འཇུག་པ་ནི་ཚིག་གིས་ཀྱང་བྱེད་ལ་སྤྲིངས་ཡིག་ལ་སོགས་པས་ཀྱང་བྱེད་ན་དེ་དག་ལས་

འདིར་རེག་ཏུ་འཇུག་པ་གང་ཡིན་པར་རིག་པར་བྱ་ཞེ་ན། ངག་མཚན་ཉིད་ལྔ་ལྡན་གྱི་
དབང་དུ་བྱས་ནས་ཐོབ་པར་ལྕོགས་པ་ན་གནས་པའི་རིན་པོ་ཆེ་ལ་འདི་ལོངས་ཤིག་ཅེས་
སམ་གཞན་དུ་ཞོག་ཅིག་ཅེས་སོགས་ངག་གི་རིག་བྱེད་གང་ཡང་རུང་བས་སོ། །སྤྲིངས་
ཡིག་ལ་སོགས་པ་ལུས་ཀྱི་རིག་བྱེད་ནི་ཡན་ལག་མ་ཡིན་ནོ། །ཐོབ་པར་ལྕོགས་པ་མ་ཡིན་
པའི་ཕྱོགས་སུ་གནས་པ་ལ་རེག་པར་བསྒོ་བ་སོགས་ནི་ཉེས་བྱས་ཏེ། ལུང་རྣམ་འབྱེད་
ལས། འདི་ལོངས་ཤིག་ཅེས་བྱ་བ་ལ་སོགས་པ་དེ་དག་འཐོབ་པར་འགྱུར་བ་མ་ཡིན་པའི་
ཕྱོགས་སུ་སྒོ་བར་བྱེད་ན། དེ་སྒོ་བར་བྱེད་པ་ལ་ཉེས་བྱས་སུ་འགྱུར་ལ། བླངས་པ་དང་
ཁྱེར་བ་དང༌། བཞག་པ་ན་ཡང་ཉེས་བྱས་སུ་འགྱུར་རོ། །ཞེས་གསུངས་པའི་ཕྱིར་རོ། །
རེག་པའི་ཚད་ལ་སྐབས་འདིར་འགྲེལ་ཆུང་ལས་ནི། གསེར་དངུལ་ལ་བདག་གིས་སྣོད་
ནས་བཟུང་ངམ། ཤིང་གིས་བླངས་སམ་ཐབས་ཇི་ལྟ་བུར་རེག་ཀྱང་ལྟུང་། ཞེས་གསུངས་
ཤིང་། བྱ་ཊིཀ་ལས་ཀྱང་། དབྱུག་པ་ལ་སོགས་པས་རེག་ཀྱང་དངོས་གཞི་སྟེ། ཞེས་དང་།
གཞན་ཡང་གྲགས་པ་རྒྱལ་མཚན་གྱི་འདུལ་བའི་བསླབ་བྱ་ཆེན་མོ་སོགས་སུ་ཡང་དེ་
བཞིན་དུ་གསུངས་སོ། །གཉིས་པ་རྒྱས་པར་བཤད་པ་ལ་བཞི་ལས། དང་པོ་སེལ་བ་ནི།
སྙད་གདགས་སུ་རུང་བའི་ཟངས་མ་ལ་ནི་ཉེས་བྱས་སོ། །གཞན་ལ་ནི་ལྟུང་བ་མེད་དོ། །
ཞ་ཉེ་དང་། ཁྲོ་ཆུ་དང་། རོ་ཉེ་དང་། ལྕགས་དག་ལ་ཡང་ངོ་། །དགེ་ཚུལ་གཉིས་ཀྱིས་
ཀྱང་ངོ་། །ཞེས་གསུངས་ཏེ། དོང་ཙེ་དང་པ་ཎ་ལ་སོགས་པའི་མིང་གི་ཐ་སྙད་གདགས་སུ་
རུང་བའི་ཟངས་མ་ལ་ནི་རེག་གམ་རེག་ཏུ་བཅུག་ན་ཉེས་བྱས་སོ། །སྙད་གདགས་སུ་རུང་
བའི་དོང་ཙེ་སོགས་ལས་གཞན་པའི་ཟངས་མ་ལ་ནི་རེག་ཀྱང་ལྟུང་བ་མེད་དོ། །ཞ་ཉེ་
ནག་པོ་དང༌། ཁྲོ་ཆུ་དང༌། འདི་མེ་ལོང་གི་ལྕགས་སོ་ཞེས་རྣམ་འབྱེད་འགྲེལ་ལས་
གསུངས། རོ་ཉེ་སྟེ་ཞི་ཉེ་དཀར་པོ་དང་། ལྕགས་དག་ལ་རེག་གམ་རེག་ཏུ་བཅུག་ན་ཡང་
ངོ་སྟེ་སྔར་གྱི་ཉེས་བྱས་དང་ལྟུང་མེད་གཉིས་ཀར་སྦྱར་ཏེ། དངོས་པོ་དེ་དག་སྙད་གདགས་
སུ་རུང་བ་ལ་རེག་ན་ཉེས་བྱས་སོ། །སྙད་གདགས་སུ་རུང་བ་ལས་གཞན་ལ་རེག་པ་ལ་ནི་

ལྟུང་བ་མེད་དོ་ཞེས་བསྟན་ཏོ། །དགེ་ཚུལ་ཕ་མ་གཉིས་ཀྱིས་ཀྱང་ངོ་སྟེ་བདག་གིར་མ་
བྱས་པར་རེག་གམ་རེག་ཏུ་བཅུག་ན་ལྟུང་བ་མེད་དོ་ཞེས་སྦྱར་རོ། །དེའང་ལུང་སྨན་གྱི་
གཞི་ལས། ཁྱིམ་བདག་ལུག་གིས་གསོལ་བ། བཅོམ་ལྡན་འདས་ཤུལ་གྱི་སྙན་རྒྱགས་ཀྱི་
ཟོང་ཀཱར་ཤ་པ་ཎ་བཞེས་ཤིག བཅོམ་ལྡན་འདས་ཀྱིས་བཀའ་བསྩལ་པ། བླང་བར་བྱའོ། །
བཅོམ་ལྡན་འདས་ཀྱིས་ཀཱར་ཤ་པ་ཎ་བླང་བར་བྱའོ་ཞེས་བཀའ་བསྩལ་པ་དང་། དགེ་
སློང་རྣམས་ཀྱིས་སུ་ཞིག་གིས་བླང་བར་བྱ་བ་མ་ཤེས་ནས་བཅོམ་ལྡན་འདས་ཀྱིས་བཀའ་
བསྩལ་པ། རུང་བ་བྱེད་པས་སོ། །རུང་བ་བྱེད་པ་མེད་ནས་བཅོམ་ལྡན་འདས་ཀྱིས་
བཀའ་བསྩལ་པ། དགེ་ཚུལ་གྱིས་སོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་
ཉེ་བར་འཁོར་གྱིས་ཞུས་པ། བཙུན་པ་བཅོམ་ལྡན་འདས་ཀྱིས་དགེ་ཚུལ་གྱི་བསླབ་པའི་
གཞི་བཅུ་པར་གསེར་དངུལ་ལེན་པར་གསུངས་ལ། བཅོམ་ལྡན་འདས་ཀྱིས་དགེ་ཚུལ་
གྱིས་བླང་བར་བྱའོ་ཞེས་གསུངས་པ་དེ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་
བསྩལ་པ། ཉེ་བར་འཁོར་འཆང་བར་བྱེད་པ་ལས་དགོངས་ཏེ་གསུངས་ཀྱིས་མི་བླངས་པ་
ནི་མ་ཡིན་ཏེ། དེ་བས་ན་དགེ་ཚུལ་གྱིས་བླང་བར་བྱའི་བླངས་ནས་བདག་གིར་མི་བྱའོ། །
ཞེས་དང་། འོད་ལྡན་ལས། འདིར་ནི་བདག་གིར་བྱེད་པ་ལ་ལེན་པ་ཞེས་དགོངས་པ་ཡིན་
གྱི་རེག་པ་ནི་མ་ཡིན་ནོ། །ཞེས་གསུངས་པ་ལྟར་རོ། །གཉིས་པ་རུང་བར་སྒྲུབ་པའི་ཆོ་ག་
ནི། སྦྱིན་བདག་བདག་པོ་ཉིད་དུ་མོས་སུ་གཞུག་པ་དང་། ཞལ་ཏ་བྱེད་པ་བདག་པོ་ཉིད་
དུ་ཁས་ལེན་དུ་གཞུག་པ་དང་། བྱིན་གྱིས་བརླབས་པ་ཞེས་བྱ་བ་ནི་རུང་བ་དག་ཡིན་ནོ། །
ཆོས་དང་ལྡན་པའི་དོན་མི་བདོག་པའི་རྐྱེན་ལས་གཞན་པ་ལ་མི་ཆགས་སོ། །བདག་པོ་
རིང་བ་ཉིད་ཡིན་ན་ཡང་ཉམས་པ་མེད་དོ། །ཞེས་གསུངས་ཏེ། རུང་བ་མ་བྱས་པ་ཞེས་
བཤད་ན་རུང་བ་དེ་ནི་གང་ཞེ་ན། རིན་པོ་ཆེ་ལ་རེག་པའི་ལྟུང་བ་ཁེགས་པ་དང་། བཅས་
པའི་ས་མཚམས་ཟིན་པའི་ཆེད་དུ་རུང་བ་བྱ་བ་ནི་དགེ་སློང་གིས་ཆོས་གོས་སོགས་ཀྱི་རིན་
རིན་པོ་ཆེ་རྙེད་པ་ན་བླང་བར་བྱ་ཞིང་བླངས་ནས་ཀྱང་གང་གིས་ཕུལ་བའི་སྦྱིན་བདག་དེ་

ཉིད་བདུག་པོ་ཉིད་ཡིན་སྙམ་དུ་དགེ་སློང་རང་གི་བསམ་པས་མོས་སུ་གཞུག་པ་དང་། དེ་
ཡང་གསེར་དངུལ་ལ་སོགས་པ་རུང་བ་མ་ཡིན་པའི་དངོས་པོ་འདིསཾ་རུང་བའི་དངོས་པོ་
ཆོས་གོས་ལ་སོགས་པ་མ་ཉོས་ཀྱི་བར་དུ་ནི་དངོས་པོ་འདི་ང་མི་དབང་གི་སྦྱིན་བདག་དེ་
ཉིད་དབང་ངོ་སྙམ་དུ་བསམ་པར་བྱ་བ་སྟེ། ལུང་རྣམ་འབྱེད་ལས། སྦྱིན་བདག་དེ་ཉིད་ལ་
ཡིད་བརྟན་ཏེ་བཅང་བར་བྱའོ་ཞེས་གསུངས་པའི་ཕྱིར་རོ། །དགེ་སློང་གིས་ཇི་སྲིད་འཚོའི་
བར་དུ་རིན་པོ་ཆེ་གང་རྙེད་པ་དེ་ཐམས་ཅད་ཞལ་ཏ་པ་ཁྱོད་ཀྱིས་བདག་གཉེར་གྱིས་ཤིག་
ཅེས་གོས་ལ་སོགས་པའི་ཞལ་ཏ་བྱེད་པ་སྟེ་གཉེར་ཀ་བྱེད་པ་པོ་དགེ་བསྙེན་ལ་སོགས་པ་
བསྙེན་པར་མ་རྫོགས་པ་སྤྲོ་བར་བྱས་ཏེ་བདག་པོ་ཉིད་དུ་ཁས་ལེན་དུ་གཞུག་ཅིང་དུས་
ཕྱིས་དགེ་སློང་གིས་གསེར་དངུལ་ལྟ་བུ་རྙེད་པ་ན་དངོས་པོ་འདིས་ཆོས་གོས་ལ་སོགས་པ་
མ་ཉོས་ཀྱི་བར་དུ་ནི་དངོས་པོ་འདི་ང་མི་དབང་གི་ཞལ་ཏ་བྱེད་པ་དེ་དབང་ངོ་སྙམ་དུ་
བསམ་པ་དང་། ཡུལ་དགེ་སློང་གི་མདུན་དུ་རིན་པོ་ཆེ་བཞག་སྟེ་ཡུལ་དེ་བསླབ་པ་རྒན་ན་
ཕྱག་བྱ་ཞིང་དེ་ནས་ཡུལ་རྟེན་གཉིས་ཀ་འགྲེང་སྟེ་འདུད་པ་དང་བཅས་པས་རིན་པོ་ཆེའི་
སྟེང་དུ་གཉིས་ཀས་ལག་པ་བརྐྱངས་ཏེ་ཚེ་དང་ལྡན་པ་དགོངས་སུ་གསོལ། བདག་དགེ་
སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་རྙེད་དེ། བདག་དགེ་སློང་
མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་བྱིན་གྱིས་བརླབ་བོ། །དངོས་
པོ་རུང་བ་མ་ལགས་པ་འདིས་དངོས་པོ་རུང་བ་བསྒྲུབ་པར་བགྱིའོ་ཞེས་ལན་གསུམ་
བརྗོད་ཅིང་མཇུག་ཏུ་ཐབས་ལེགས་བྱེད་པ་ནི་བྱིན་གྱིས་བརླབས་པ་ཞེས་བྱ་བ་སྟེ་དེ་
གསུམ་ནི་རང་གི་རིན་པོ་ཆེ་ལ་རེག་ཏུ་རུང་བ་ཉིད་ཀྱི་ཐབས་དགུ་ཡིན་ནོ། །དེ་ལྟར་རུང་
བ་བྱས་པ་ལ་རེག་གམ་རེག་ཏུ་བཅུག་ན་ཡང་ལྟུང་བ་མེད་དོ། །དེ་ལ་བདག་གིར་བྱ་བ་
དང་མ་བྲལ་ན་རུང་བ་གསུམ་གང་ཡང་མི་ཆགས་པར་ཊི་ཀ་ལས། གང་ལ་བདག་ཉིད་
ཀྱིས་བདག་གིར་བྱེད་པ་ཡོད་པ་དེ་ལ་ནི་རང་གིས་ཀྱང་རེག་པར་མི་བྱ་ལ་གཞན་ལ་ཡང་
རེག་ཏུ་གཞུག་པར་མི་བྱ་སྟེ། དེ་ལ་རུང་བར་བྱ་བ་གསུམ་ཆར་མི་ཆགས་པའི་ཕྱིར་རོ། །

ཞེས་དང་། བྱ་ཊིཀ་ལས། རུང་བ་བྱས་པའི་དགོས་པ་ནི་རང་ཉིད་ཀྱི་མངོན་ཞེན་དམ་པོ་
སྤང་བའི་ཕྱིར་ཏེ། གང་ལ་བདག་གིར་བྱ་བ་དང་ལྡན་པ་ལ་བྱིན་གྱིས་བརླབས་པ་མི་ཆགས་
པའི་ཕྱིར་རོ་ཞེས་གསུངས་སོ། །རུང་བ་བྱས་ནས་བདག་གིར་བྱ་བ་བྱུང་ཞིང་གཉེན་པོས་
མ་བཟློག་ན་རུང་བ་འཇིག་གོ །དེས་ན་རིན་པོ་ཆེ་ལ་དེའི་འབྲས་བུ་ཆོས་དང་ལྡན་པའི་
ཆེད་དུ་བསམས་ནས་ལེན་པ་མ་གཏོགས་རང་གི་དངོས་པོའི་སྒོ་ནས་ཆགས་ཏེ་བདག་
གིར་བྱེད་པ་ནི་མི་རུང་བས། རིན་པོ་ཆེ་གཞན་གྱིས་བྱིན་པ་ན་རང་གི་ངོ་བོའི་སྒོ་ནས་མ་
ཆགས་པ་དང་། དེས་རུང་བ་བསྒྲུབ་པ་དྲན་པར་བྱས་པ་སྔོན་དུ་བཏང་ནས་བདག་གིར་
བྱའོ། །དེ་ལྟར་བྱས་ན་བདག་གིར་བྱས་པའི་ཆ་ནས་ཉེས་པ་མེད་དོ། །རེག་པ་ལ་ནི་དགེ་
སློང་གི་བསམ་པ་དེ་ལྟ་བུ་བཏང་དུ་ཟིན་ཀྱང་རུང་བ་མ་བྱས་ན་རེག་ཏུ་མི་རུང་ངོ་། །དངོས་
པོ་གང་ལ་རུང་བར་བྱ་ཞེ་ན། ཆོས་ལས་མི་འབྲལ་བ་དང་ལྡན་པའི་དོན་རང་གི་ལྷུང་
བཟེད་དང་ཆོས་གོས་དང་སྨན་ལ་སོགས་པའི་ཡོ་བྱད་མི་བདོག་པ་དེ་བསྒྲུབ་པའི་རྐྱེན་དུ་
གསེར་དངུལ་ལ་སོགས་པ་ལ་རུང་བ་དེ་དག་ཆགས་ཀྱི་དེ་སྒྲུབ་པའི་རྐྱེན་ལས་གཞན་པའི་
གསེར་དངུལ་ལ་སོགས་པ་ལ་མི་ཆགས་སོ། །དཔེར་ན་ཟས་ཉོ་བྱེད་ཀྱི་གསེར་དངུལ་ལ་
མཚོན་ན། ཆོས་སྒྲུབ་པའི་རྟེན་ལུས་འདི་མི་ཉམས་པའི་ཆེད་དུ་རིན་པོ་ཆེ་འདིས་ཁ་ཟས་
ཉོས་ནས་ལོངས་སྤྱད་སྙམ་པ་ཡོད་ན་རུང་བ་ཆགས་ལ། དེ་ལས་གཞན་རིན་པོ་ཆེ་འདིའི་
རིན་གྱི་ཁ་ཟས་ལ་ལོངས་སྤྱད་ནས་ལུས་རྒྱས་པར་གྱུར་ན་རྒྱུ་རྫས་གསོག་པ་དང་དགྲ་
འདུལ་བ་ལ་སོགས་པའི་ལས་ལ་འཇུག་སྙམ་པ་ལ་བྱིན་རླབས་མི་ཆགས་སོ། །དགེ་སློང་
བདག་ཉིད་ཡུལ་གཞན་དུ་དོང་པའམ་དགེ་སློང་གིས་གང་ལ་ཡིད་གཏད་པའི་བདག་པོ་
སྦྱིན་བདག་གམ་ཞལ་ཏ་བྱེད་པ་དེ་ཡུལ་ཐག་རིང་བ་ཉིད་དུ་སོང་ཞིང་གསེར་དངུལ་ལ་
སོགས་པའི་རྫས་དང་ཡུལ་གྱིས་བསྐལ་བ་ཉིད་ཡིན་ན་ཡང་ཡིད་བརྟན་པའི་ཡུལ་དེ་ཇི་
སྲིད་གསོན་གྱི་བར་དུ་རུང་བ་དག་ལ་ཉམས་པ་མེད་དོ། །གསུམ་པ་བསླབ་བྱ་ནི། བདག་
ཉིད་ཀྱི་དོན་དུ་བཟའ་བ་བྱེད་དུ་གཞུག་ཏུ་རུང་ངོ་། །དེ་བྱེད་པ་ལ་འབུལ་བའི་ཕྱིར་ཀར་ཤ་

པ་ཎ་བླང་བ་ཡང་ངོ་། །ལམ་རྒྱུགས་ནི་རིན་པོ་ཆེ་མན་ཆད་ལས་སོ། །མེའི་དོན་དུ་མེ་
ཤེལ་ཉེ་བར་གཞག་པར་བྱའོ། །དེ་མ་སྦས་པར་གཞག་པར་མི་བྱའོ། །མ་བྱིན་པར་ལེན་
པ་ལ་བསྟན་པར་མི་བྱའོ། །དེའི་འབྲས་བུ་ཕྱུང་ནས་དེ་ལ་སྦྱིན་པར་བྱའོ། །ཆུའི་དོན་དུ་ཆུ་
ཤེལ་ཡང་ངོ་། །བསྲུང་བའི་ཆོ་ག་ནི་འདྲའོ། །ཡོ་བྱད་རྗེས་སུ་གནང་བར་རིན་པོ་ཆེ་
བདག་གིར་བྱ་བའི་ཤན་བསྲེ་བར་མི་བྱ་བ་ཉིད་དོ། །ར་གན་དང་། ཟངས་དང་། འཁར་
བ་དང་། ཤིང་གི་ལྷུང་བཟེད་བདག་གིར་མི་བྱའོ། །དེ་དག་བདག་གིར་བྱས་པའམ་
གཞན་ཡང་རུང་སྟེ་གལ་ཏེ་ཡོངས་སུ་སྤྱད་དགོས་པར་གྱུར་ན་སྨན་ཕོར་གྱི་ཡོངས་སུ་སྤྱད་
པས་སོ། །བྱིན་གྱིས་བརླབ་ཏུ་རུང་བ་ནི་གཉིས་ཏེ། ལྕགས་ལས་བྱས་པ་དང་ས་ལས་
བྱས་པའོ། །ཞེས་གསུངས་ཏེ། རུང་བ་བྱས་པའི་ཟོང་དེས་དགེ་སློང་གིས་བདག་ཉིད་ཀྱི་
ལུས་འཚོ་བར་བྱ་བའི་དོན་དུ་བཟའ་བ་དང་བཏུང་བ་བྱེད་དུ་གཞུག་ཏུ་རུང་ངོ་། །དེ་ལ་ལྟོ་
འདུན་ཆེ་བའི་ཉེས་པར་མི་འགྱུར་རོ། །རང་གི་དོན་དུ་བཟོའ་བ་དེ་བྱེད་པའི་བྱན་པོ་ལ་
སོགས་པ་ལ་བཟའ་བའི་རིན་དུ་འབུལ་བའི་ཕྱིར་སྦྱིན་བདག་ལས་དངུལ་སོགས་ཀྱིས་
བྱས་པའི་ཀར་ཤ་པ་ཎུ་བླང་བ་ཡང་རུང་ངོ༌། །དེ་ཡང་ཡོན་བདག་ལ་ཡིད་གཏད་པའི་རུང་
བར་བྱས་ཏེ་བླང་བར་བྱ་བ་ལས་རུང་བ་མེད་པར་ནི་བླང་བར་མི་བྱའོ། །རབ་ཏུ་བྱུང་བས་
ལམ་རྒྱགས་སམ་ལམ་གྲོ་ནི་རིན་པོ་ཆེ་གསེར་དངུལ་བེཌཱུརྱ་ཤེལ་མུ་ཏིག་ལྔ་མན་ཆད།
ཞ་ཉེ་ཟངས་རོ་ཉེ་ཁྲོ་ཆུ་ལྕགས་ཏེ་རིན་པོ་ཆེར་སྨོས་པ་ལྔ་དང༌། འབྲས་ཆན་ཟན་དྲོན་ལྡེ་
གུ་ཤ་སྣུམ་ཁུར་ཏེ་བཟའ་བ་ལྔ་དང༌། ཁྲོ་དང་བྲ་བོ་བྲ་རྒོད་ཅི་ཚེ་རྒྱ་སྲན་ཏེ་བཟའ་བར་
སྨོས་པ་ལྔ་ཡན་ཆད་ལས་སོ་ཞེས་འཁྱེར་དུ་རུང་ངོ་ཞེས་པའོ། །བཟའ་བར་སྨོས་པ་ལྔ་
ལས། ཁྲེ་ནི། ས་བོན་བཏབ་ནས་ལོ་དེར་སྐྱེ་བའི་གྲ་མ་ཅན་གྱི་འབྲུ་རིགས་ཤིག་སྟེ། རྩ་
བ་སེར་སྐྱ་རྩ་ཕྲན་རིང་ཞིང་མང་བ། སྡོང་པོ་ཅུང་ཟད་སྦོམ་ལ་རིང་བ། ལོ་མ་སྔོ་ལྗང་སྲབ་
ལ་རྩུབ་པ་རལ་གྲིའི་དབྱིབས་ཅན། སྡོང་པོའི་སྟོད་ནས་མེ་ཏོག་མདངས་མི་གསལ་བ་
འཆར་བ། སྙེ་མ་འབྲས་ཀྱི་སྙེ་མ་དང་སྤྱི་ཙམ་འདྲ་བ་ལ་དེ་ལས་སྦོམ་ཞིང་ཚགས་དམ་པ་

ཚོམ་བུར་སྐྱེ་ཞིང་། ཚོམ་བུ་རེར་འབྲུ་རྡོག་ལྔ་བཅུ་ཙམ་རེ་ཡོད་པ། སྨིན་ཚེ་ཤུན་པ་སེར་
སྨུག་གིས་བཏུམ་པའི་ནང་འབྲས་བུ་སེར་སྐྱ་ཆུང་དུ་ཕལ་ཆེར་ཡུང་དཀར་གྱི་ཚད་ཙམ་པ་
སྒོང་གཟུགས་དང་། ཡང་ན་ཟླུམ་རིལ་ལ་གཉེར་རིས་ཡོད་པ་ཞིག་གོ །ཁྲ་བོ་ནི། ས་བོན་
བཏབ་ནས་ལོ་དེར་སྐྱེ་བའི་འབྲུ་རིགས་ཤིག་སྟེ། སྡོང་པོ་འཇམ་ལ་སྤུ་མེད་པ་ཡལ་ག་ཅན་
དྲང་པོར་སྐྱེ་བ། སྡོང་པོའི་ཚིགས་མཚམས་རེ་ནས་ལོ་མ་ལྗང་འབོལ་ཟུར་གསུམ་མདེའུ་
རྩེའི་དབྱིབས་སམ་སྙིང་དབྱིབས་སུ་སྐྱེ་བ། ལོ་མའི་མཆན་ཁུང་དང༌། སྡོང་པོའི་རྩེར་མེ་
ཏོག་དཀར་པོའམ་ཟངས་དཀར་འདབ་ལྔ་གེ་སར་ཕྱིར་མངོན་པ་འཆར་ཞིང་། མེ་ཏོག་
ཡལ་རྗེས་སུ་འབྲས་བུ་ཁམ་ནག་ཟུར་གསུམ་འཇམ་ལ་སྒང་གཤོག་གསུམ་ཅན་ཐོགས་པ་
ཞིག་གོ །ཁྲ་རྒོད་ནི། མཚན་ཉིད་ཕལ་ཆེར་བྲ་བོ་དང་འདྲ་བ་ལ་མེ་ཏོག་དེ་ལས་ཆུང་ཞིང་།
ལོ་མང་སྐྱེ་བ་ཞིག་གོ །ཅི་ཚེ་ནི། ས་བོན་བཏབ་ནས་ལོ་དེར་སྐྱེ་བའི་གྲ་མ་ཅན་གྱི་འབྲུ་ཡི་
སྡེ་སྟེ། ལྗངས་པ་ཕྲ་ལ་རིང་པ་དབྱིབས་རལ་གྲི་འདྲ་བ་དང་། སོག་མ་སྤུ་རྩུབ་ཅན་དྲང་ལ་
རིང་བ། ཡལ་ག་ལས་ཡལ་ཕྲན་གྱེས་པའི་སྙེ་མ་ཟང་ཟིང་། སྨྱུག་མའི་མེ་ཏོག་འདྲ་བ་
འཆར་ཞིང་འབྲུ་ལྤགས་སེར་སྐྱ་དང་། ངང་སེར། ཡང་ན་དམར་པོ་བཅས་འཇམ་ལ་འོད་
དང་ལྡན་པའི་ནང་དུ་འབྲས་བུ་ཟླུམ་འཇོང་ཁ་དོག་ངང་སེར་རམ་སེར་པོ་ཁམ་སེར། ཆེ་
ཆུང་ཕལ་ཆེར་ཏིལ་འབྲུ་ཙམ་ཡོད་པ་ཞིག་གོ །འདི་ལ་ཙི་ཙི་ཞེས་བྲིས་པའང་ཡོད་དོ། །རྒྱ་
སྲན་ནི། བཏབ་ནས་ལོ་དེར་སྨིན་པའི་གང་བུ་ཅན་གྱི་འབྲུ་རིགས་ཤིག་སྟེ། སྡོང་པོ་གྲུ་
བཞི་ཁོང་སྟོང་ཡལ་ག་མེད་པ། ཚིགས་མཚམས་རེ་ནས་ལོ་མ་དབྱིབས་འཇོང་པོ་ལོ་རྐང་
རིང་བ་སྐྱེ་ཞིང་། མེ་ཏོག་དཀར་པོ་རྩ་རིས་དམར་སྨུག་དང་སྐག་ཐིག་ཡོད་པ། གང་བུ་
ལེབ་མོ་ཟླུམ་ནར་འགྲངས་ལ་རྒྱས་ཤིང་འཐུག་པ། ནང་དུ་འབྲས་བུ་ཆེ་ཆུང་མཐེབ་ཆུང་
གི་མགོ་ཙམ་པ། དབྱིབས་སྒོར་ནར་ལེབ་མོ་སྲབ་མཐུག་མི་སྙོམས་པ་གཉིས་ནས་བཞིའི་
བར་ཙམ་ཡོད་པ་ཞིག་གོ །གཞུང་འགར་བྲ་བོ་མ་བགྲངས་པར་ཁྲེ་རྒོད་བགྲངས་ནས་
ལྔར་བྱས་པའང་ཡོད་དོ། །དགེ་སློང་གིས་མེའི་དོན་དུ་ཉི་མའི་འོད་དང་འབྱོར་ན་མེ་འབྱིན་

་པར་བྱེད་པའི་རིན་པོ་ཆེ་མེ་ཤེལ་ཉེ་བར་གཞུག་པར་བྱ་སྟེ་བཞག་ཀྱང་རྗེས་སུ་གནང་བའོ། །
འདི་ནི་ཆོས་དང་ལྡན་པའི་དགོས་པའི་དབང་གིས་ཡིན་པས་རུང་བ་དག་ཆགས་སོ། །མེ་
ཤེལ་གྱི་དོན་ཤེལ་ཕྲེང་ལས། ཁ་དོག་ཤིན་ཏུ་དཀར་བ་རང་གི་འོད་ལས་དེ་མ་ཐག་ཏུ་མེ་
འབྱུང་བ་ཡིན། ཡུལ་ལྷོ་ཕྱོགས་མཎྜལའི་ཡུལ་དང་། ཀསྨིར་ལ་སོགས་པའི་རྡོའི་བྱེ་བྲག་
ལས་བྱུང་བ། རིན་ཚད་ནི་དངུལ་ཞོ་གང་ལ་རྡོག་པོ་བཅུ་བྱེད་པ་ཡིན། ད་ལྟ་རྒྱ་ནག་ནས་
བཟོས་པའི་རྟགས་སུ་ནང་དུ་ཝུ་བ་ཁྲ་ཙག་ཙིག་ཡོད་དོ། །ཞེས་གསུངས་སོ། །མེ་ཤེལ་དེ་
མ་སྦས་མ་བསྲུངས་པར་གར་བབ་བབ་ཏུ་གཞག་པར་མི་བྱའོ། །མེ་ཤེལ་དེ་མ་བྱིན་པར་
ལེན་པ་རྐུན་པོ་ལ་བསྟན་པར་མི་བྱའོ། །རྐུན་པོས་མེ་སློང་ན་རྐུན་པོས་མ་མཐོང་བར་
ལྐོག་ཏུ་མེ་ཤེལ་དེའི་འབྲས་བུ་མེ་ཕྱུང་ནས་རྐུན་པོ་དེ་ལ་སྦྱིན་པར་བྱའོ། །དགེ་སློང་གིས་
ཆུའི་དོན་དུ་ཟླ་བའི་འོད་དང་འཕྲད་ན་ཆུ་འབྱིན་པར་བྱེད་པའི་རིན་པོ་ཆེ་ཆུ་ཤེལ་ཡང་ཉེ་
བར་གཞག་པར་བྱའོ་ཞེས་སྔ་མར་སྦྱར་ཏེ་གཞག་པར་རྗེས་སུ་གནང་ངོ༌། །འདི་ཡང་རང་
བྱུང་རྡོ་རིགས་ལས་བྱུང་ཞིང་། མདོག་དཀར་ལ་སྔོ་མདངས་ཅུང་ཟད་ཡོད་པ། དྭངས་ལ་
ཕྱི་ནང་མི་སྒྲིབ་པ། ཟླ་འོད་ལ་བསྟན་པའི་མོད་ལ་ཆུ་ཤིན་ཏུ་གྲང་མོ་འབྱུང་བ་ཞིག་གོ །ཆུ་
ཤེལ་དེ་ཟ་ཞིང་བསྲུང་བའི་ཆོ་ག་ནི་ཆུ་ཤེལ་དེ་མ་སྦས་པར་གཞག་པར་མི་བྱའོ། །མ་བྱིན་
ལེན་པ་ལ་བསྟན་པར་མི་བྱའོ། །ཆུ་ཤེལ་དེའི་འབྲས་བུ་ཆུ་ཕྱུང་ནས་རྐུན་པོ་དེ་ལ་སྦྱིན་
པར་བྱའོ་ཞེས་མེ་ཤེལ་སྦ་ཞིང་བསྲུང་བའི་ཆོ་ག་དང་འདྲའོ། །དགེ་སློང་གིས་རྒྱ་སྟེ་ཐེའུ་ཚེ་
དང་ཁབ་དང་སྨན་ཕོར་དང་སྨན་གཅེའུ་ལ་སོགས་པ་ཡོ་བྱད་འཆང་བར་རྗེས་སུ་གནང་
བར་རམ་གནང་བ་ལ་ཡོ་བྱད་དེ་དག་རིན་པོ་ཆེ་ལས་བྱས་ནས་འཆང་བ་ལྟ་བུ་རིན་པོ་ཆེ་
འཆང་ཞིང་བདག་གིར་བྱ་བའི་ཤན་བསྲེ་བ་སྟེ་གནང་བའི་ཡོ་བྱད་དེ་དག་འཆང་བར་ཐ་
སྙད་བཏགས་ནས་རིན་པོ་ཆེ་འཆང་ཞིང་བདག་གིར་མི་བྱ་བ་ཉིད་དོ། །རིན་པོ་ཆེས་རི་མོ་
བྲིས་པ་ཅན་ལྟ་བུ་འཆང་ན་ཡང་ཉེས་བྱས་སོ། །ར་གནཾ་ནམ་རག་གི་ལྷུང་བཟེད་དང༌།
ཟངས་ཀྱི་ལྷུང་བཟེད་དང༌། འཁུར་བ་ལས་བྱས་པའི་ལྷུང་བཟེད་དང༌། ཤིང་གི་ལྷུང་

བཟེད་བདག་གིར་མི་བྱའོ། །འཁར་བ་ནི་འཁར་རྔ་སོགས་ཀྱི་རྒྱུ་ཆ་ཟངས་དང་གཤའ་
དཀར་བསྲེས་པའི་རྫ་སཾ་ཏེ། ངོ་བོ་ཟངས་ལས་མཁྲེགས་ཤིང་ཁྲོབ་པ། ཁ་དོག་འཁར་
དཀར། འཁར་དམར། འཁར་སེར། འཁར་ནག་བཅས་བཞི་ཡོད་དོ། །ར་གན་ལ་
སོགས་པའི་ལྷུང་བཟེད་དེ་དག་བསྙེན་པར་རྫོགས་པའི་གནས་སྐབས་ཀྱི་སྔ་རོལ་བསྙེན་
པར་མ་རྫོགས་པའི་ཚེ་བདག་གིར་བྱས་པའམ་དེ་ལས་གཞན་བསྙེན་པར་རྫོགས་པའི་ཚེ་
ན་རྙེད་ཅིང་བདག་གིར་མ་བྱས་པ་ཡང་རུང་སྟེ་གལ་ཏེ་ཡོངས་སུ་ལོངས་སྤྱད་དགོས་པར་
གྱུར་ན་སྨན་ཕོར་དུ་བསྔོས་ཏེ་སྨན་ཕོར་གྱི་བློས་ཡོངས་སུ་སྤྱད་པ་སྟེ། དེ་ཡང་ཁ་ཟས་ནི་
སྨན་ཡིན་ལ་སྣོད་བྱད་དེ་ནི་སྨན་གྱི་སྣོད་དོ་སྙམ་དུ་བསམ་པས་སོ། །དེས་ན་ཊི་ཀ་ལས།
ར་གན་ལ་སོགས་པའི་ལྷུང་བཟེད་ཐམས་ཅད་ཀྱི་ཐམས་ཅད་དུ་སྤང་བར་བྱ་བ་ནི་མ་ཡིན་
ནོ། །བྱིན་གྱིས་མ་བརླབས་པའི་ལྷུང་བཟེད་དང་འདྲ་བར་བསོད་སྙོམས་ལ་སོགས་པ་ལ་
བསྐུར་བར་ནི་མི་བྱའོ་ཞེས་སོ། །ལྷུང་བཟེད་བྱིན་གྱིས་བརླབ་ཏུ་རུང་བ་ནི་གཉིས་ཁོ་ན་
ཡིན་ཏེ། ལྕགས་ལས་བྱས་པ་དང༌། ས་ལས་བྱས་པའོ། །བཞི་པ་གཞིའི་མཚན་ཉིད་ན་
སྨད་དང་བཅས་པ་ནི། ནོར་བུ་དང་། མུ་ཏིག་དང་། བཻཌཱུརྱ་དང་། མན་ཤེལ་དཀར་པོ་
དང་། བྱུ་རུ་དང་། དངུལ་དང་། གསེར་དང་། རྡོའི་སྙིང་པོ་དང་། སྤུག་དང་། དམར་པོ་
དང་། གཡས་སུ་འཁྱིལ་བ་ལ་སོགས་པ་ནི་རིན་པོ་ཆེའོ། །སྙད་གདགས་སུ་མི་རུང་བ་ལ་
ནི་ན་སྨད་པ་ཉིད་དོ། །འོག་མ་ལ་ཡང་ངོ༌། །དེ་ནི་གས་པ་དང་། ཆག་པ་དང་། དུམ་བུ་
དང་། ཚིག་པ་དང་། སྔོན་མ་སྤྱད་པ་དང་། མ་བྱས་པ་དང་། མཚན་དང་མི་ལྡན་པ་དང་།
བཅོས་མའོ། །ཞེས་གསུངས་ཏེ། རིན་པོ་ཆེ་བདག་གིར་བྱས་ནའོ་ཞེས་པའི་རིན་པོ་ཆེ་
གང་ཡིན་ཞེ་ན། འོད་ཀྱི་བདག་ཉིད་ཅན་གྱི་ནོར་བུ་དང༌། ཊཱི་ཀ་ལས། ནོར་བུ་ཞེས་སྨོས་
པ་ནི་ཆུ་ཤེལ་དང་། མེ་ཤེལ་དང་། ཤེལ་དག་འཕངས་སོ། །ནོར་བུར་གྱུར་པའི་ཁབ་ལེན་
ཡང་འཕངས་ཏེ། རྡོ་བར་གྱུར་པའི་ཁབ་ལེན་ནི་རིན་པོ་ཆེ་དག་མ་ཡིན་ཏེ། དེ་ལ་རིན་པོ་ཆེ་
ཉིད་མེད་པའི་ཕྱིར་རོ། །ཞེས་སོ། །མུ་ཏིག་དང་། འདི་ལྗོན་པ་ལས་བྱུང་བ་དང་། ཉ་ཕྱིས་

སོགས་སྲོག་ཆགས་ལས་བྱུང་བ་དང་གཉིས་ཡོད་དེ། དེའང་ཉ་ཕྱིས་ལས་བྱུང་བ་ནི་
དབྱིབས་སྒོ་ང་འདྲ་བའམ། གྲོགས་རྐེད་འདྲ་བ་སོགས་སྣ་ཚོགས་ཡོད་ལ། ཆེ་ཆུང་ཡུང་
དཀར་ཙམ་དང༌། ནས་འབྲུ་ཙམ་པ་སོགས་འབྱུང་ཞིང་། བཅག་ཁར་ཕྱི་ནང་རིམ་པའི་རི་
མོ་ཡོད་པ། མདོག་དཀར་པོ་དང་། ངང་དམར་དང་། སེར་དཀར་དང༌། སྨུག་པོ་སོགས་
ཅི་རིགས་ཡོད་ལ། ཕྱི་ངོས་འཇམ་ཞིང་དངུལ་འོད་དང་ལྡན་པ་ཞིག་གོ །ཁ་དོག་སྔོན་པོར་
སྣང་བའི་བྱེཌཱུརྱ་དང་། དེའང་ལུང་གཞི་ལས། བཻཌཱུརྱ་ཟུར་བརྒྱད་པ་དྭངས་པ་གསལ་བ་
དྲི་མ་མེད་པ་ཞེས་གསུངས་སོ། འདི་ནི་ཁ་དོག་མཐིང་སྔོན་དྭངས་པ་དང་། དབྱིབས་ཟླུམ་
པོར་བཟོས་པ་ན་གང་ནས་བལྟས་ཀྱང་སྐར་མ་ཟུར་དྲུག་ལྟ་བུའི་འོད་འཕྲོ་བ། དེ་ལ་མིས་
བསྐོར་བ་བྱས་ན་འོད་ཀྱང་དེ་ལྟར་འཁོར་ཞིང་། མི་མ་འགུལ་བར་ཁོ་རང་ལག་པས་
བསྐོར་ན་འོད་ཀྱི་འཕྲོ་གཟུགས་ཕྱོགས་གཅིག་ཏུ་སྡོད་པའི་འཁོར་འོད་ཡོད་པའོ། །ཡང་
རིགས་གཅིག་ལ་ཁ་དོག་མཐིང་ནག་སྒོ་ངའི་དབྱིབས་ལྟར་འཆོས་པ་ན། བསྒུལ་བས་ཕན་
ཚུན་དུ་འགྲོ་བའི་འོད་སྔོ་སྐྱ་སྐུད་པ་གཤིབས་པ་འདྲ་བ་འཕྲོ་བ་ཡོད་པའོ། །དུང་གི་རྣམ་པ་
ལྟར་ཁ་དོག་མཆོག་ཏུ་དཀར་ཞིང་ཁྱིམ་གང་ལ་དེ་ཡོད་པ་དེར་འབྱོར་བ་ཐམས་ཅད་རྒྱས་
པར་འགྱུར་པའི་རིན་པོ་ཆེ་མན་ཤེལ་དཀར་པོ་དང༌། བྱུ་རུ་དང༌། འདི་ནི་རྒྱ་མཚོར་
གནས་པའི་བྱུ་རུའི་འབུའམ་སྲོག་ཆགས་རིགས་འགའ་ཞིག་གི་ལུས་ལས་བྱུང་བའི་རྡོ་
ཐལ་གྱི་རྒྱུ་དང་རྭ་སྤྱན་འདྲེས་པ་ལས་གྲུབ་པ་སྟེ། ཡུལ་དང་རིགས་ཀྱི་དབང་གིས་ཁ་དོག་
དམར་སྐྱ་དང༌། དམར་སྨུག སེར་སྐྱ། དཀར་པོ། སྔོ་ནག་བཅས་ཅི་རིགས་ཡོད་ལ།
དབྱིབས་ནི་ཕལ་ཆེར་ཤིང་གི་ཡལ་ག་དང་། ཤ་བའི་རྭ་འདྲ་བ་སོགས་འཁྱོགས་པོ་ཡལ་
ཕྲན་མང་ཞིང༌། འགའ་ཞིག་གི་ཕྱི་ངོས་ལ། འབྲུམ་ཕྲན་དང་ཁུང་སོབ་ཡོད་པ། ཆེ་ཆུང་
ངེས་མེད། བཅད་ཁར་ཕྱི་ནང་རིམ་པར་གནས་པའི་ཤ་སྣལ་ཤིན་ཏུ་ཞིབ་པ་ཡོད་པ། ཕལ་
ཆེར་ལ་དཀྱིལ་དུ་དཀར་ཐིག་ཡོད་པ། མེར་བསྲེགས་ན་ཁ་དོག་སྐྱ་བོར་འགྱུར་བའོ། །
དངུལ་སྐུ་དང་། གསེར་དང་། རྡོའི་སྙིང་པོ་སྟེ་མརྒད་དང་། འདི་ལ་མཆོག་དང་ཕལ་བ་

གཉིས་ཏེ། ཤེལ་རིགས་མརྒད་དང༌། རྡོ་རིགས་མརྒད་དོ། །དང་པོ་ནི་གཏེར་རྡོའམ་རང་
བྱུང་ཤེལ་རིགས་ཀྱི་ནོར་བུའི་གྲས་ཏེ། ཆེ་ཆུང་ངེས་མེད། དབྱིབས་ཕལ་ཆེར་སྒང་དྲུག་
དང་། འགའ་ཞིག་གྲུ་བཞིའི་རྣམ་པ་སོགས་སྣ་ཚོགས་ཡོད་ལ། ཁ་དོག་ལྗང་གུ་དྭངས་པ།
ནང་དུ་ཆུ་ཤེལ་གྱི་མཚན་ཉིད་འདྲ་བའི་སྤྲིན་རིས་ཡོད་པ། ཤེལ་རིགས་ཐམས་ཅད་གཅོད་
པར་ནུས་པའོ། །གཞན་ཡང་ཛུས་ཞེས་པ་གཏེར་རྡོའི་རིགས་ཏེ། དབྱིབས་དང་ཆེ་ཆུང་
ངེས་མེད། ཁ་དོག་ལྗང་གུ་ཅུང་ཟད་དྭངས་པ་འོད་དང་ལྡན་པ། ཤེལ་རིགས་ཕལ་ཆེར་
གཅོད་པར་ནུས་པ་དང་། ལེགས་པ་འགའ་ཞིག་ཚོས་ཁུ་ལྗང་གུའི་ཐིགས་པ་ལྟར་དྭངས་
པ་དང་། འགའ་ཞིག་ལ་དེའི་ནང་བལ་འདབ་ཆུར་སྒྱུར་བ་ལྟ་བུའི་སྤྲིན་རིས་ཡོད་པའོ། །
དེ་བཞིན་དུ་ནཱི་ལ་མ་ར་ཀ་ཏི་ཞེས་སྔོ་ལ་དམར་མདངས་ཆགས་པ་སོགས་ཁ་དོག་གི་དབང་
གིས་མི་འདྲ་བ་གཞན་ཡང་ཡོད་པར་ཤེལ་ཕྲེང་ལས་བཤད་དོ། །རྡོ་རིགས་མརྒད་ཀྱང་
གཏེར་རྡོའི་རིགས་ཏེ། དབྱིབས་དང་ཆེ་ཆུང་ངེས་པ་མེད་པ། ནུ་མ་འདྲ་བའམ་སྐྲུན་ཐུམ་
འདྲ་བ་སོགས་ཅི་རིགས་འབྱུང་ཞིང་། ཕྱི་ནང་རིམ་པར་ཆགས་པའི་མཚན་ཉིད་ཅན། ཁ་
དོག་ལྗང་དཀར་དང་ལྗང་སྨུག་སྤེལ་མ་དང༌། སྣག་རིས་དང༌། མཐིང་རིས་སྣ་ཚོགས་
འདྲེས་པ། འདི་ལས་འཆོས་པའི་རྒྱན་ཆ་སོགས་ཀྱི་རིགས་ལ་གྲུ་གུ་ལྟ་བུའི་རི་མོ་དོད་ཅིང་།
འགའ་ཞིག་འཁོར་འོད་ཡོད་པའོ། །ཁ་དོག་ཁྲ་བོའམ་ལྗང་ཞད་དང་སེར་ཁ་ཅུང་ཟད་ཡོད་
པའི་རིན་པོ་ཆེ་སྤུག་དང་། དེ་ཡང་ཤེལ་ཕྲེང་ལས། འདི་ལ་རིགས་གཉིས་ཏེ། ཧཱ་ཤང་གི་
འབུམ་འགྲེལ་དུ། འབྱུང་བ་ལྔའི་ནོར་བུ་བཤད་པའི་སྐབས་སུ་ཆུའི་ནོར་བུ་ནི་གངས་སམ་
ཆབ་རོམ་ལོ་སྟོང་ལོན་པ་ལ་རིན་པོ་ཆེ་སྤུག་ཅེས་གོང་བུར་ཆགས་པར་བཤད་པ་དེ་ཡིན་ལ།
རྒྱུ་འཁྱགས་པ་སྔོ་ཟར་འདྲ་བར་ཡོད་གསུངས་ལ། དེ་ཡང་ཁ་དོག་ཁྲ་བོར་ཡོད་པར་ཚུལ་
ཁྲིམས་བསྐྱངས་ཀྱིས་གསུངས་སོ། །རིགས་གཅིག་ལྗང་ཞད་དང་སེར་ཁ་ཅུང་ཟད་ཡོད་པ་
ཞིག་ཡོད་པ་ལ། སློབ་དཔོན་ཡང་དག་བདེན་གྱིས། རིན་པོ་ཆེ་སྤྲུག་ནི་ཁ་དོག་ལྗང་སེར་
ཅན་ནོ་གསུངས་པ་དེ་ཡིན་གསུངས། ཞེས་གསུངས་པ་དང༌། དེང་དུས་ཀྱི་མཁས་པ་

འགས་ལུང་དེ་ལ་བརྟེན་ནས་རིན་པོ་ཆེ་སྤྲུག་གི་དཔེ་མཚོན་མཛད་པ་ནི། ངོ་བོ་ཕལ་ཆེར་
མ་ནཱ་ཧོ་དང་། ཆུ་ཤེལ་གྱི་རྒྱུ་འདྲ་བ་ལ་ཁ་དོག་ཕལ་ཆེར་ཆུ་འཁྱགས་པའི་མདོག་དང་
མཚུངས་ཤིང་། དེ་ལ་སེར་ཉམས་ཅུང་ཟད་ཡོད་པ། ཤེལ་རིགས་ཕལ་བ་རྣམས་གཅོད་
པར་ནུས་པ་ཞིག་གོ །དམར་པོ་སྟེ་པདྨ་རཱ་ག་དང་། འདི་ལ་མཆོག་དང་། ཕལ་བ་གཉིས་
ལས། མཆོག་ལའང་པདྨ་རཱ་ག་དང༌། སྨུག་ནག་པདྨ་རཱ་ག་ཞེས་གཉིས་ཡོད་དེ། དང་པོ་
ཐོན་ཡུལ་གྱི་ཁྱད་པར་གྱིས་ཁ་དོག་ཅུང་མི་འདྲ་བ་ཡོད་ཀྱང་ཕལ་ཆེ་བ་རྣམས་ཁ་དོག་
དམར་ཞིང་དྭངས་ལ། ཆེ་ཆུང་ངེས་མེད། དབྱིབས་ཕལ་ཆེ་བ་ངོས་མང་དང༌། སྒང་དྲུག
ནར་མོ། རྐེད་པ་རྔའི་དབྱིབས་འདྲ་བ་སོགས་སྣ་ཚོགས་འབྱུང་ཞིང་ཤེལ་རིགས་དང་རིན་
པོ་ཆེ་ཕལ་ཆེ་བ་གཅོད་པར་ནུས་པ་ཞིག་གོ །འདི་ལ་ཤེལ་ཕྲེང་དུ། པདྨ་རཀྟ་ནི་ཁ་དོག་
ངུར་དམར་རང་འོད་ཀྱིས་སོར་གསུམ་དུ་ཁྱབ་པ་མཐེབ་མཛུབ་ཀྱིས་འདུས་པའི་ཚད་ཙམ་
ཡོད་དོ། །ཞེས་སོ། །པུཎྜེ་རཀྟའམ་སྨུག་ནག་པདྨ་རཱ་ག་ནི་མཚན་ཉིད་སྤྱི་གོང་དང་མཐུན་
པ་ལ་ཁ་དོག་དམར་སྨུག་ནང་དུ་ཁྲག་རྩ་ཕྲ་མོ་འདྲ་བའི་སྤྲིན་རིས་ཡོད་པའོ། །གཉིས་པ་
ཕལ་བ་ནི་སོག་པོ་པད་རག་ཅེས་པ་སྟེ། རིན་ཆེན་ཡང་ཞུན་བདུད་རྩིའི་སྨན་མཛོད་ལས།
དེ་ལས་དམན་པ་སོག་པོ་པད་རག་ཅེས་རྡོ་འབྲུ་རྩིང་ཞིང་འཁྱགས་རོམ་མམ་སྤྱིན་ཆུ་
དྭངས་མར་བྱེ་མ་ཀ་ར་བཏབས་ནས་མ་ཞུ་བ་ལྟ་བུ་བསེ་ཁྲམ་མེ་བ་ཁ་དོག་དམར་པོ་ཤས་
ཆེར་དང༌། གཞན་ཡང་དཀར་སེར་མཆིན་ཁ་སོགས་མདོག་མ་ངེས་པ་འབྱུང་བ་དེ་དག་
ཁམས་མོ་རྣམས་ཀྱིས་མགུལ་རྒྱན་བྱེད་པ། ཡུལ་སྐད་ཀྱང་རཱ་ག་ཞེས་གྲགས་པ། ཞེས་
གསུངས་སོ། །གནས་གང་ན་དེ་ཡོད་པ་དེར་དཔལ་དང་འབྱོར་བ་རྟག་ཏུ་གནས་པར་
འགྱུར་བའི་རིན་པོ་ཆེ་དུང་གཡས་སུ་འཁྱིལ་བ་དང་། དེ་ནི་རྒྱ་མཚོར་གནས་པའི་སྲོག་
ཆགས་ཤིག་གི་ལུས་ཀྱི་ཕྱིར་ཆགས་པའི་རུས་པ་སྟེ། ཁ་དོག་རབ་ཏུ་དཀར་བ། ངོ་བོ་རུས་
པའི་རང་བཞིན་ཅན། བསྲེགས་ན་དྲི་མེད་ཅིང་དུད་པ་མི་འབྱུང་བ། དེའང་སྐྱེ་བ་གཞན་
གྱིས་བར་མ་ཆོད་པར་དུང་གི་སྐྱེ་བ་ལྔ་བླངས་པའི་ཚེ་ཐ་མ་གཡས་འཁྱིལ་དུ་འབྱུང་

བས་ན་དེ་ལ་སྐྱེ་བ་ལྔ་པའི་དུང་ཞེས་ཀྱང་བཤད་དོ། །ལ་སོགས་པ་ཞེས་པས་སངས་
རྒྱས་ཀྱི་སྐུ་གདུང་ལ་སོགས་པ་བསྡུས་པས་དེ་རྣམས་ནི་རིན་པོ་ཆེའོ། །ཉོ་ཚོང་གི་སྙད་
གདགས་སུ་མི་རུང་བ་སྟེ་ཉོ་ཚོང་བྱར་མི་རུང་བའི་རིན་པོ་ཆེ་གས་པ་ལ་སོགས་པ་ལ་རེག་
གམ་རེག་ཏུ་བཅུག་པ་ལ་ནི་ལྟུང་བ་ན་སྨད་པ་ཉེས་བྱས་སྐྱེད་པ་ཉིད་དོ། །བསླབ་པའི་
གཞི་འདིའི་འོག་མ་མངོན་མཚན་ཅན་གྱི་སྤྱོད་པ་ལ་ཡང་སྙད་གདགས་སུ་མི་རུང་བ་ལ་ན་
སྨད་པ་ཉེས་བྱས་འབྱུང་ངོ༌། །སྙད་གདགས་སུ་མི་རུང་བ་ཇི་ལྟ་བུ་ཞེ་ན། དེ་ནི་ནོར་བུ་ལ་
སོགས་པ་དེ་དག་སེར་ཁ་གས་པ་དང་། དུང་གཡས་སུ་འཁྱིལ་བ་ལྟ་བུ་ཆག་ནས་བུ་ག་
བྱུང་བར་གྱུར་པ་དང༌། རིན་པོ་ཆེའི་དུམ་བུ་ཕྱོགས་གཅིག་མེད་པ་དང༌། རིན་པོ་ཆེ་མེས་
ཚིག་ནས་རིན་པོ་ཆེ་མ་ཡིན་པ་ཉིད་དུ་གྱུར་ཏེ་ཉོ་ཚོང་བྱར་མི་རུང་བར་གྱུར་པ་དང་། རང་
འགྲེལ་ལས། པ་ཎ་ནི་མངོན་མཚན་ལྷག་མ་ཡོད་པ་ཉིད་དུ་ཉམས་པ་ཡིན་གྱི། ཐམས་
ཅད་ཀྱི་ཐམས་ཅད་དུ་ཐལ་བར་གྱུར་པ་ནི་མ་ཡིན་ཏེ། དེ་ལེན་པ་ལ་ཉེས་པ་མེད་པའི་ཕྱིར་
རོ། །ཞེས་སོ། །དངུལ་ལ་སོགས་པ་ལ་པ་ཎ་དང་དོང་ཙེ་ལྟ་བུ་ལས་གཞན་པའི་དབྱིབས་
དང་རི་མོའི་ཁྱད་པར་འགའ་ཞིག་བྱས་ཀྱང་སྔོན་རྒྱལ་པོ་གང་གི་རིང་ལ་ཡང་ཉོ་ཚོང་གི་
གཞི་ཉིད་དུ་མ་སྤྱད་པ་སྟེ་སྔོན་ཉོ་ཚོང་བྱས་པ་ཙམ་ཡང་མི་དྲན་པའི་མངོན་མཚན་ཅན་དང༌།
པ་ཎ་དང་དོང་ཙེ་ལྟ་བུའི་དབྱིབས་དང་རི་མོའི་ཁྱད་པར་དང་ལྡན་པའི་མངོན་མཚན་ཅན་
གྱི་མཚན་མ་མ་བྱས་པ་དངུལ་ཕྱེ་ལྟ་བུ་དང་། འོན་ཀྱང་པ་ཎ་དང་དོང་ཙེ་ལྟ་བུའི་དབྱིབས་
སུ་མ་བྱས་ཀྱང་ཚོང་ཟོང་གི་སྙད་གདགས་སུ་རུང་བའི་གསེར་དངུལ་ཡིན་ན་དེ་ལ་རེག་
གམ་རེག་ཏུ་འཇུག་ན་སྤང་ལྟུང་འབྱུང་སྟེ། ལུང་རྣམ་འབྱེད་ལས། དགེ་སློང་གིས་དབྱིག་
ལ་རེག་ན་སྤང་བའི་ལྟུང་བྱེད་དུ་འགྱུར་རོ། །གསེར་ལ་རེག་ན་སྤང་བའི་ལྟུང་བྱེད་དུ་
འགྱུར་རོ། །ཞེས་དང་། དགེ་སློང་གིས་དབྱིག་དང་གསེར་བརྡུངས་པ་(རྒྱན་དང་སྣོད་བྱད་ལ་སོགས་པར་
ཞེས་རྣམ་འབྱེད་འགྲེལ་ལས་སོ།}ལ་རེག་ན་སྤང་བའི་ལྟུང་བྱེད་དུ་འགྱུར་རོ། །དབྱིག་དང་གསེར་མངོན་
མཚན་ཅན་ལ་རེག་ན་སྤང་བའི་ལྟུང་བྱེད་དུ་འགྱུར་རོ། །ཞེས་མངོན་མཚན་ཅན་ལས་

གཞན་པའི་གསེར་དངུལ་ལ་རེག་ན་ཡང་སྤང་ལྟུང་འབྱུང་བར་གསུངས་པའི་ཕྱིར་རོ། །པ་
ཎ་དང་དོང་ཙེ་ལྟ་བུའི་དབྱིབས་དང་རི་མོའི་ཁྱད་པར་བྱས་ཀྱང་དྲུད་པ་ལ་སོགས་པའི་ཉེས་
པས་མཚན་དང་བྲལ་ཏེ་མཚན་དང་མི་ལྡན་པ་དང་། རིན་པོ་ཆེ་མ་ཡིན་པའི་རྫས་ལ་རིན་
པོ་ཆེ་འདྲ་བར་བཅོས་མ་བྱུ་རུ་རྫུན་མ་ལ་སོགས་པའོ། །ལྟུང་བ་འབྱུང་བའི་གཞི་རིན་པོ་ཆེ་
མང་དུ་ཡོད་ཀྱང་བྱེ་བྲག་གི་མིང་གིས་གསེར་དངུལ་ལ་རེག་པའི་སྤང་བའོ་ཞེས་སོ།། །། །
གཉིས་པ་མངོན་མཚན་ཅན་གྱི་སྤྱོད་པའི་སྤང་བ་ལ་བཞི་ལས། དང་པོ་གླེང་གཞི་ནི་ཡུལ་
མཉན་ཡོད་དུ་གང་ཟག་དྲུག་སྡེས་ཉོན་མོངས་པ་དགེ་སྦྱོང་གི་ཚུལ་མ་ཡིན་པ་བྱེད་འདོད་
པས་ཉེས་པ་པ་ཎ་དང་རིན་པོ་ཆེ་སོགས་མངོན་མཚན་ཅན་གྱི་སྤྱོད་པ་སྣ་ཚོགས་ཀྱིས་སྐྱེད་
བྱས་པས་འདི་བཅས་སོ། །རོང་པའི་ཕྲེང་ཊིཀ་ལས་ཉེ་དགས་གཅེར་བུ་པ་ཞིག་དང་ལྭ་བ་
བཟང་ངན་བརྗེས་པ་ལས་འདི་བཅས་པར་བཤད་ཀྱང་། དེ་ནི་རེ་ཞིག་བྱུང་བ་ཙམ་ཡིན་
གྱི་དེ་ལ་བརྟེན་ནས་བཅས་པ་མ་མཛད་དེ། རྣམ་འབྱེད་ལས། དེ་ནི་རེ་ཞིག་བྱུང་བ་ཡིན་
གྱི་སངས་རྒྱས་བཅོམ་ལྡན་འདས་རེ་ཞིག་འདུལ་བ་ལ་ཉན་ཐོས་རྣམས་ཀྱི་བསླབ་པའི་
གཞི་འཆའ་བར་མི་མཛད་དོ་ཞེས་གསུངས་ཤིང་དེའི་རྗེས་སུ་དྲུག་སྡེ་ལ་བརྟེན་ནས་
བཅས་པར་གསུངས་པའི་ཕྱིར་རོ། །གཉིས་པ་དགག་བྱ་ནི་འདོད་པ་ཆེ་བ་དང་། མ་བྱིན་
ལེན་གྱི་རྒྱུར་འགྲོ་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་ཁྱིམ་པ་ཉེ་དུ་མ་
ཡིན་པ་ལ་སྙད་གདགས་སུ་རུང་བའི་གསེར་དངུལ་ལ་སོགས་པ་རང་གི་དངོས་པོ་གང་
རུང་ངག་མཚན་ཉིད་ལྔ་ལྡན་གྱིས་སྐྱེད་དུ་བཏང་སྟེ་མཐར་ཐུག་རས་ཁྲུ་གང་གི་རིན་དུ་
ཆོག་པ་ཡན་ཆད་ཀྱི་སྐྱེད་ཐོབ་ཅིང་དེ་ལ་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས། ལྟུང་བ་རྣམ་གཞག་དང་། བསླབ་བྱའོ། །དང་པོ་
ནི། རྙེད་པ་འདོད་པ་ལ་ལྟུང་བ་འབྱུང་ངོ༌། །ཕ་རོལ་པོ་ཁྱིམ་པ་ཉིད་དང་ཉེ་དུ་མ་ཡིན་པ་
ཉིད་ཡིན་ན་དངོས་གཞིའོ། །སྐྱེད་ཕྱིན་ནའོ། །འོག་མ་ལ་ཡང་ངོ་། །པ་ཎའམ་རིན་པོ་ཆེ་
སྤྱོད་པ་ལས་སོ། །སྦྱོར་བ་ལ་ནི་གཅིག་པ་ཉིད་དོ། །ཞེས་གསུངས་ཏེ། གང་ལ་མངོན

མཚན་ཅན་གྱི་སྤྱོད་པའི་ལྟུང་བ་འབྱུང་ཞེ་ན། བུན་དུ་གཏོང་ཞིང་ལྷག་པའི་རྙེད་པ་འདོད་
པ་ལ་ལྟུང་བ་འདི་འབྱུང་ངོ༌། །བུན་སྐྱེད་བཏང་བའི་ཡུལ་ཕ་རོལ་པོ་དེ་ཁྱིམ་པ་ཉིད་དང་།
དགེ་སློང་རང་གི་ཉེ་དུ་མ་ཡིན་པ་ཉིད་ཡིན་ན་སྤང་ལྟུང་དངོས་གཞིའོ། །ཕ་རོལ་པོ་རབ་
བྱུང་དང་ཉེ་དུ་ལས་སྐྱེད་ན་ནི་ཉེས་བྱས་ཙམ་དུ་ཟད་དོ། །གང་གི་ཚེ་དངོས་གཞི་འབྱུང་ཞེ་
ན། སྐྱེད་ཕྱིན་ཏེ་ཁེ་ཐོབ་ན་དངོས་གཞིའོ། །དེ་ཡང་སྐྱེད་གོས་ཁྲུ་གང་ཡན་ཆད་རི་བ་ཐོབ་
ན་སྤང་ལྟུང་ཞེས་དཔག་སྙེ་སོགས་སུ་གསུངས་ཏེ། དེ་ཙམ་མེད་ན་དགག་བྱ་མི་རྫོགས་
པའི་ཕྱིར་རོ། །སྐྱེད་གོས་ཁྲུ་གང་རི་བ་མེད་པའམ་གཏན་མེད་ན་ནི་ཉེས་བྱས་ཙམ་དུ་ཟད་
དོ། །ལྟུང་བ་དེ་བཤག་པའི་དུས་ན་ཡང་སྐྱེད་ཉིད་སྤང་བར་འོས་པ་ཉིད་ཡིན་གྱི་རྩ་བར་
གྱུར་པའི་རྫས་ནི་མ་ཡིན་ལ། གལ་ཏེ་སྐྱེད་དང་རྩ་བ་ཐ་དད་པར་མི་མངོན་ན་སྐྱེད་ཀྱི་ཞེན་
པ་གང་ལ་ཡོད་པ་དེ་སྤང་དགོས་ཤིང་། དེ་ཡང་ཁྱད་མེད་ན་ཐམས་ཅད་སྤང་བར་བྱའོ། །
ཉོ་ཚོང་གི་སྤང་བ་ལ་ཡང་དེ་བཞིན་བྱའོ། །བསླབ་པའི་གཞི་འདིའི་འོག་མ་ཉོ་ཚོང་བྱེད་པ་
ལ་ཡང་རྙེད་པ་འདོད་པ་ལ་ལྟུང་བ་འབྱུང་ངོ་། །ཕ་རོལ་པོ་ཁྱིམ་པ་ཉིད་དང་ཉེ་དུ་མ་ཡིན་
པ་ཉིད་དང་། སྐྱེད་ཕྱིན་ན་དངོས་གཞི་འབྱུང་ངོ་ཞེས་སྔ་མ་ལྟར་སྦྱར་རོ། །གཞི་གང་ལས་
སྐྱེད་ཕྱིན་ན་མངོན་མཚན་ཅན་གྱི་སྤྱོད་པའི་སྤང་བར་འགྱུར་ཞེ་ན། དངུལ་སོགས་ཀྱི་པ་
ཎའམ་རིན་པོ་ཆེ་སྐྱེད་ཀྱི་གཞིར་བཏང་སྟེ་སྤྱོད་པ་ལས་སོ། །དེ་ནི་མཚོན་པ་སྟེ། རྣམ་
འབྱེད་རྣམ་པ་གཉིས་དང་། ཕའི་རྣམ་འབྱེད་ཀྱི་འགྲེལ་པ་དང་། ལུང་ཞུ་བའི་འགྲེལ་པ་སྟེ་
གཞུང་བཞིར། ནས་ལ་སོགས་པ་བུན་སྐྱེད་བྱས་པ་ལས་ཀྱང་ལྟུང་བ་འདི་སྐྱེད་པར་
བཤད་པའི་ཕྱིར་རོ། །སྐྱེད་ཐོབ་པའི་མདུན་རོལ་ཏུ་སྦྱོར་བ་ལ་ནི་བུན་སྐྱེད་གཏོང་བ་ལ་
སོགས་པ་ལུས་ངག་གི་རྗེས་སུ་སྒྲུབ་པ་མང་པོ་ཡོད་ཀྱང་སྦྱོར་བའི་ཉེས་བྱས་གཅིག་པ་
ཉིད་དོ། །འོན་ཀྱང་བསྐྱེད་པའི་ཕྱིར་རིན་པོ་ཆེ་ལ་རེག་གམ་རེག་ཏུ་འཇུག་པ་ནི་ལྟུང་བ་སྔ་
མར་གཏོགས་སོ། །གཉིས་པ་ནི། ཀུན་དགའ་ར་བ་པའམ་དགེ་བསྙེན་དག་ཡོད་ན་བསྐོ་
བས་དཀོན་མཆོག་གི་དོན་དུ་བསྐྱེད་པར་བྱའོ། །གཏའ་ཉི་རིར་བླང་བར་བྱའོ། །དཔང་པོ་

དང་། ལོ་དང་། ཟླ་བ་དང་། ཉི་མ་དང་། དགེ་འདུན་གྱི་གནས་བརྟན་དང་། དགེ་སྐོས་
དང༌། ལེན་པ་པོ་དང་། རྫས་དང་སྐྱེད་རྣམས་དཔང་རྒྱུར་བྲིས་ནས་སོ། །རྒྱུས་ཤེས་པས་
དེ་གཞན་པ་ལ་ཡང་ཁོང་དུ་ཆུད་པར་བྱའོ། །ཞེས་གསུངས་ཏེ། ཀུན་དགའ་ར་བ་པ་སྟེ་
ལྡུམ་རའི་ཤིང་ཐོག་ལ་སོགས་པ་སྲུང་བའི་མིའམ་ཡིད་བརྟན་པའི་དགེ་བསྙེན་དག་དགེ་
འདུན་གྱི་འཁོར་ན་ཡོད་ན་དེ་གཉིས་སྐྱེད་གཏོང་བ་པོར་བསྐོ་བས་དཀོན་མཆོག་གསུམ་
གའམ་གང་རུང་གི་དོན་དུ་བུན་སྐྱེད་བཏང་བས་བསྐྱེད་པར་བྱའོ། །དཀོར་ཆུད་མི་གཟན་
པའི་ཕྱིར་སྐྱེད་གཏོང་ཚེ་གཏའ་མ་ཉི་རིར་རམ་ཉིས་ལོག་བླང་བར་བྱའོ། །སྐྱེད་དུ་ཇི་ལྟར་
གཏང་བར་བྱ་ན། དགུ་པོ་འདི་རྣམས་ཡི་གེར་བྲི་སྟེ། དེ་ལ་དཔང་པོ་མིང་འདི་ཞེས་བྱ་བ་
ཡོད་དོ་ཞེས་པ་དང་། ལོ་དང་། ཟླ་བ་དང་། དེ་བཞིན་དུ་ཉི་མ་སྟེ་ཚེས་གྲངས་འདིའི་ཉིན་
མོ་ཁྱེར་བ་ཡིན་ནོ་ཞེས་པ་དང་། གཙུག་ལག་ཁང་འདིའི་དགེ་འདུན་གྱི་གནས་བརྟན་
མིང་འདི་ཞེས་བྱ་བ་དང་། གཙུག་ལག་ཁང་སྐྱོང་དགེ་སྐོས་མིང་འདི་ཞེས་བྱ་བ་ལས་ཁྱེར་
བ་ཡིན་ནོ་ཞེས་པ་དང་། བུན་སྐྱེད་ལེན་པ་པོ་མིང་འདིས་ཁྱེར་བ་ཡིན་ནོ་ཞེས་པ་དང་།
དཀོན་མཆོག་གི་ནོར་རྫས་དངོས་པོ་འདི་དང་ཚད་འདི་ཙམ་བཏང་བ་ཡིན་ནོ་དང༌། སྐྱེད་
ཀྱི་ཚད་འདི་ཙམ་དུ་ཆད་དོ་ཞེས་པ་དེ་རྣམས་ཡིད་ཆེས་པའི་དཔང་པོ་དང་འགྱུར་བ་མེད་
པའི་རྒྱར་ཡི་གེར་བྲིས་ནས་ཕྱིས་རྫས་དེ་སྐྱེད་དུ་གཏང་བར་བྱ་དགོས་སོ། །བུན་བཞག་པ་
དེའི་རྒྱུས་ཤེས་པས་བུན་བཞག་པའི་བྱུང་བའི་མཐའ་དེ་རྒྱུས་མི་ཤེས་པའི་དགེ་སློང་གློ་
བུར་དུ་ལྷག་པ་སོགས་གཞན་པ་ལ་ཡང་བཤད་ཅིང་ཁོང་དུ་ཆུད་པར་བྱའོ། །སྐྱེད་ཀྱི་
གཞིར་གཏང་བར་བྱ་བ་རིན་པོ་ཆེ་ཡིན་མིན་མང་དུ་ཡོད་ཀྱང་བྱེ་བྲག་གི་མིང་གིས་མངོན་
མཚན་ཅན་གྱི་སྤྱོད་པའི་སྤང་བ་ཞེས་བྱ་སྟེ། གང་ཟག་ཐམས་ཅད་ལ་མངོན་དུ་གྱུར་པའི་
མཚན་མ་ཅན་ནམ་གྲགས་པ་ཅན་གྱི་རྫས་གསེར་དངུལ་ལ་སོགས་པ་སྐྱེད་ཀྱི་གཞིར་སྤྱོད་
པའི་སྤང་བའོ།། །། །
གསུམ་པ་ཉོ་ཚོང་བྱེད་པའི་སྤང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་

གང་ཟག་དྲུག་སྡེས་ཉོན་མོངས་པ་དགེ་སྦྱོང་གི་ཚུལ་མ་ཡིན་པ་བྱེད་འདོད་པས་ཉེས་པ་ཉོ་
ཚོང་སྣ་ཚོགས་བྱས་པས་བྲམ་ཟེ་སོགས་ཁ་ཟེར་བ་ལས་འདི་བཅས་སོ། །གཉིས་པ་
དགག་བྱ་ནི་སྔ་མ་དང་འདྲའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་ཁྱིམ་པ་ཉེ་
དུ་མ་ཡིན་པ་ལས་ཚོང་ཁེ་བསྒྲུབ་པའི་ཕྱིར། ནས་འབྲས་ལ་སོགས་པའི་རང་གི་དངོས་པོ་
ཕལ་ཆེར་རུང་ཞིང་ཚད་དང་ལྡན་པས་ངག་མཚན་ཉིད་ལྔ་ལྡན་གྱིས་ཉོ་ཚོང་བྱས་ཏེ་རས་
ཁྲུ་གང་གི་རིན་དུ་ཆོག་པ་ཡན་ཆད་ཀྱི་ཁེ་ཐོབ་ཅིང་ཐོབ་བློ་སྐྱེས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས། ལྟུང་བ་རྣམ་གཞག་དང་། བསླབ་བྱའོ། །
དང་པོ་ནི། གཞན་གྱིས་སོ། །ཞེས་གསུངས་ཏེ། སྔར་སྐྱེད་ཕྱིན་ན་དངོས་གཞི་ཞེས་བཤད་
ན་འདིར་ཇི་ལྟར་སྐྱེད་ཕྱིན་ན་དངོས་གཞིར་འགྱུར་ཞེ་ན། གསེར་དངུལ་དང་འབྲས་ལ་
སོགས་པ་བུན་དུ་བཏང་སྟེ་སྐྱེད་ཕྱིན་པ་ལས་གཞན་གྱིས་སོ་ཞེས་གཞན་སྐྱེད་ཀྱི་རྙེད་པ་
འདོད་པས་ཉོ་ཚོང་གི་སྤྱོད་པ་ཉིད་ཀྱིས་སྐྱེད་ཕྱིན་ན་དངོས་གཞིར་འགྱུར་རོ་ཞེས་པའོ། །དེ་
ཡང་སྐྱེད་ཀྱི་ཚད་ནི་གོས་ཁྲུ་གང་ཡན་ཆད་རི་བའི་ཁེ་སྤོགས་གྲུབ་པ་སྟེ། ལོ་ཆེན་གྱིས་
མཛད་པའི་སྡེ་ལྔའི་སྡོམ་ཚིག་གསལ་བྱེད་ལས། མོད་ན་ཉོ་ཞིང་དཀོན་ན་བཙོངས་པས་
གོས་ཁྲུ་གང་ཡན་ཆད་ཀྱི་ཁེ་ཐོབ་པའོ། །ཞེས་གསུངས་པ་ལྟར་རོ། །དེས་ན་སྐྱེད་དེ་ཙམ་
མེད་པའམ་གཏན་ནས་མེད་ན་ནི་ཉེས་བྱས་ཙམ་དུ་ཟད་དོ། །སྐྱེད་ཀྱི་རྙེད་པ་འདོད་པ་
མེད་ན་ལྟུང་བ་མི་འབྱུང་སྟེ། ལུང་རྣམ་འབྱེད་ལས། དགེ་སློང་གིས་རྙེད་པ་འདོད་པས་ཉོ་
བར་བྱེད་ཅིང་རྙེད་པ་མི་འདོད་པས་འཚོང་བར་བྱེད་ན། ཉོ་བར་བྱེད་པ་ལ་ཉེས་བྱས་སུ་
འགྱུར་ལ། འཚོང་བར་བྱེད་པ་ལ་ལྟུང་བ་མེད་དོ། །དགེ་སློང་གིས་རྙེད་པ་མི་འདོད་པས་
ཉོ་བར་བྱེད་ཅིང་རྙེད་པ་འདོད་པས་འཚོང་བར་བྱེད་ན་ཉོ་བར་བྱེད་པ་ལ་ལྟུང་བ་མེད་ལ།
འཚོང་བར་བྱེད་པ་ལ་སྤང་བའི་ལྟུང་བྱེད་དུ་འགྱུར་རོ། །དགེ་སློང་གིས་རྙེད་པ་མི་འདོད་
པས་ཉོ་བར་བྱེད་ཅིང་རྙེད་པ་མི་འདོད་པས་འཚོང་བར་བྱེད་ན་གཉིས་ཀ་ལ་ལྟུང་བ་མེད་དོ། །
ཞེས་གསུངས་པའི་ཕྱིར་རོ། །རོང་སྟོན་གྱི་ཕྲེང་ཊིཀ་ལས། འདི་ལ་གཞི་ནི་རིན་པོ་ཆེའི་

རིགས་སུ་གཏོགས་པའོ། །གཞན་རྣམས་སྔ་མ་བཞིན་ལ། ཞེས་སྔ་མ་མངོན་མཚན་ཅན་
དང་མི་འདྲ་བའི་ཁྱད་པར་ཉོ་ཚོང་བྱེད་པའི་སྤང་བ་འདི་ལ་གཞི་རིན་པོ་ཆེའི་རིགས་སུ་
གཏོགས་པ་དགོས་པར་བཤད་པ་མི་འཐད་དེ། གསེར་དངུལ་ལ་སོགས་པ་རིན་པོ་ཆེའམ་
འབྲས་ལ་སོགས་པ་གང་ཡང་རུང་བས་ཉོ་ཚོང་བྱེད་ན་སྤང་བ་འདིར་འགྱུར་བར་ཊི་ཀ་དང་
ཞུ་འགྲེལ་སོགས་ལས་བཤད་པ་དང་འགལ་བའི་ཕྱིར་རོ། །གོང་དུ་ཀུན་སློང་གི་སྐབས་སུ་
བུན་གཏོང་ཞིང་ལྷག་པའི་རྙེད་པ་འདོད་པ་ཞེས་པ་ལ་སྐབས་འདིར་ཚོང་ཁེ་འདོད་པ་ཞེས་
སྦྱར། སྐྱེད་ཕྱིན་ན་ཞེས་པ་དེ་ཉོ་ཚོང་བྱས་པའི་སྐྱེད་ཕྱིན་ན་དངོས་གཞིའོ་ཞེས་སྦྱར་ལ་
གཞན་འདྲའོ། །དེས་ན་སྔ་མ་དང་འདིའི་ཁྱད་པར་ནི་བུན་སྐྱེད་བྱེད་པ་དང་ཉོ་ཚོང་བྱེད་
པའོ། །གཉིས་པ་ནི། དགེ་འདུན་གྱི་བཤོས་ཀྱི་ཕྱིར་དགེ་འདུན་གྱི་འབྲས་རིན་གྱིས་ཉོ་བ་
ལ་སྦྱིན་པར་བྱའོ། །གལ་ཏེ་དེ་ཉིད་ཀྱི་ན་འཐེབ་དང་བཅས་པར་རོ། །ཟད་ན་དགེ་འདུན་
གྱིས་ཉོ་བར་བྱའོ། །སར་པ་ཡང་ངོ་། །གལ་ཏེ་སྲོག་ཆགས་མེད་ན་རྙིང་པ་བཙོང་བར་བྱའོ། །
རིན་ཐང་མི་གདབ་བོ། །ཁྱིམ་པའི་ཉོ་ཚོང་དག་ཏུ་ལག་གཞུག་པར་མི་བྱའོ། །ཁྱིམ་པ་
ཉོར་གཞུག་གོ །མེད་ན་ལན་གསུམ་གྱི་བར་དུ་ཚིག་བརྗོད་པར་བྱའོ། །ཟོང་ལ་རྩེག་པ་ནི་
གཞན་གྱི་དོན་དུ་ཡང་མི་བྱ་སྟེ། དཀོན་མཆོག་གསུམ་ནི་མ་གཏོགས་སོ། །གཏའ་གཞུག་
པར་མི་བྱའོ། །དགེ་འདུན་གྱི་རྫས་དེ་སྤོག་པ་ལ་དགེ་འདུན་གྱི་ལས་བྱེད་པ་གཏད་དོ། །
རྒན་རབས་རྒན་རབས་དག་ལ་མ་ཞུས་པར་དགེ་འདུན་གྱི་དོན་དུ་བརྩོན་པར་མི་བྱའོ། །
དེའི་ཚིག་ཡི་གེར་བྲི་བའི་དམ་བཞག་ལ་ནན་ཏན་བྱའོ། །ཞེས་གསུངས་ཏེ། སྦྱིན་བདག་
གིས་དགེ་འདུན་གྱི་བཤོས་ཀྱི་ཕྱིར་དགེ་འདུན་གྱི་འབྲས་རིན་གྱིས་ཉོ་བ་ལ་ཉོར་སྦྱིན་
པར་བྱ་བ་སྟེ་བཙོང་བར་བྱའོ། །དེ་ལ་ཉོ་ཚོང་གི་ཉེས་པ་མེད་དོ། །འབྲས་ཞེས་སྨོས་པ་ནི་
མཚོན་པ་ཙམ་སྟེ་ཏིལ་དང་མོན་སྲན་སྡེའུ་ལ་སོགས་པ་འབྲུ་ཐམས་ཅད་དང་རས་བལ་ལ་
སོགས་པ་རྫས་ཐམས་ཅད་ལ་ཡང་དེ་བཞིན་དུ་རིག་པར་བྱའོ་ཞེས་ཊཱི་ཀ་ལས་སོ། །གལ་
ཏེ་འབྲས་ཀྱི་བདག་པོ་དགེ་འདུན་དེ་ཉིད་ཀྱི་བཤོས་ཀྱི་ཕྱིར་ཉོ་ན་འཐེབ་སྟེ་ལྷག་པོ་དང་

བཅས་པར་རོ་ཞེས་ལྷག་པོ་དང་བཅས་པར་ཉོར་སྦྱིན་པར་བྱའོ་ཞེས་པའོ། །དགེ་འདུན་
གཞན་གྱི་ཕྱིར་ཉོ་ན་ནི་རིན་ཐང་མཉམ་སྟེའོ་ཞེས་ཤུགས་ཀྱིས་བསྟན་ཏོ། །དགེ་འདུན་གྱི་
བཤོས་ཀྱི་རྒྱུ་འབྲས་ལ་སོགས་པ་ཟད་ན་དགེ་འདུན་གྱིས་ཀྱང་འབྲས་ལ་སོགས་པ་ཉོ་
བར་བྱའོ། །དེ་ཡང་ལས་བྱེད་པའི་དགེ་སློང་གིས་ཉོའོ། །དེར་མ་ཟད་དགེ་འདུན་གྱིས་
འབྲས་ལ་སོགས་པ་འབྲུ་སར་པ་ཡང་ངོ་ཞེས་ཉོ་བར་བྱའོ་ཞེས་པའོ། །སྟོན་ཉོས་ན་རིན་
ཆུང་བ་དང་སྲོག་ཆགས་མེད་པའི་ཕྱིར་རོ་ཞེས་འགྲེལ་ཆུང་ལས་སོ། །གལ་ཏེ་འབྲས་ལ་
སོགས་པ་རྙིང་པ་ལ་སྲོག་ཆགས་མེད་ན་རྙིང་པ་བཙོངས་ནས་གསར་བ་ཉོ་བར་བྱའོ། །དེ་
ལ་ཉོ་ཚོང་གི་ཉེས་པ་མེད་དོ། །རྙིང་པ་ལ་སྲོག་ཆགས་ཡོད་ན་ནི་བཙོང་དུ་མི་རུང་ཞེས་
ཤུགས་ཀྱིས་བསྟན་ཏོ། །དགེ་སློང་གིས་ཕ་རོལ་པོ་ཚོང་བྱེད་པའི་རྫས་ལ་རིན་འདི་ཙམ་
ཞེས་རྫས་ཀྱི་རིན་ཐང་མི་གདབ་བོ། །འདེབས་ན་ཉེས་བྱས་འབྱུང་བར་འགྲེལ་ཆུང་ལས་
གསུངས་སོ། །ཁྱིམ་པའི་ཉོ་ཚོང་བྱེད་པ་དག་ཏུ་དགེ་སློང་གིས་ལག་གཞུག་པར་ཏེ་གཞན་
ནོར་འཕྲོག་འདོད་པའི་གཏོགས་འདོད་དང་བར་འཚང་མི་བྱའོ། །བྱས་ན་ཉེས་བྱས་ཞེས་
འགྲེལ་ཆུང་ལས་སོ། །དགེ་སློང་གིས་གོས་ལ་སོགས་པའི་ཡོ་བྱད་དག་རང་གིས་ཉོ་
དགོས་ན་ཁྱིམ་པ་སྒྲིམ་པོ་བློ་གསལ་བ་ལ་བཅོལ་ཏེ་ཉོར་གཞུག་གོ །རང་གིས་ནི་མི་བྱའོ་
ཞེས་འོད་ལྡན་ལས་སོ། །ཁྱིམ་པ་སྒྲིམ་པོ་མེད་ན་རང་གིས་རྫས་དེའི་རིན་ཐང་བཅད་ནས་
འདི་ལ་རིན་འདི་ཙམ་སྟེར་གྱིས་འདོད་ན་ཚོང་བྱ་ཞེས་ལན་གསུམ་གྱི་བར་དུ་ཚིག་དེ་ལྟར་
བརྗོད་པར་བྱའོ། །འགྲེལ་ཆུང་ལས། ནོར་བདག་གིས་ནོར་མི་རི་བོ་ལ་རིན་ཆེར་བཏབ་
ན་དགེ་སློང་གིས་ཅི་རི་བ་ཤོད་དེ་ལན་གསུམ་དུ་དད་པ་དྲིས་ཏེ་ཕ་རོལ་དད་ན་ཚོང་བྱས་
ཀྱང་ཉེས་མེད་ཅེས་སོ། །འབྲས་ལ་སོགས་པ་རང་གིས་ཉོ་བར་བྱེད་པའི་ཚེ་ན་འབྲས་ལ་
སོགས་པ་ཅུང་ཟད་སྐྱེད་པ་དང་གཞན་ལ་འཚོང་བར་བྱེད་པའི་ཚེ་ན་ཅུང་ཟད་བྲི་བར་བྱེད་
པ་སྟེ་དེ་ལྟ་བུའི་ཟོང་ལ་རྩེག་པ་ནི་གཞན་གྱི་དོན་དུ་ཡང་མི་བྱ་ན་རང་གི་དོན་དུ་ལྟ་ཅི་ཞིག་
སྟེ། འོན་ཀྱང་དམིགས་བསལ་དཀོན་མཆོག་གསུམ་གྱི་དོན་དུ་ནི་ཟོང་ལ་བརྩེག་པར་མི་

བྱ་བ་མ་གཏོགས་སོ་སྟེ་དཀོན་མཆོག་གསུམ་གྱི་དོན་དུ་ནི་ཟོང་ལ་བརྩེག་པར་བྱའོ། །དེ་
ཡང་འགྲེལ་ཆུང་ལས། དཀོན་མཆོག་གསུམ་གྱི་ཡོ་བྱད་དུ་ཚོང་བྱེད་པ་ལ་རྒྱལ་བར་བྱས་
ཀྱང་ཉེས་པ་མེད་ཅེས་དང་། དཀོན་མཆོག་གསུམ་ནི་མ་གཏོགས་པ་བདག་དང་གཞན་གྱི་
ཕྱིར་ཚོང་བྱེད་ན་བདག་རྒྱལ་བའམ་ཕ་རོལ་པོ་ཕམ་པར་མི་བྱ་སྟེ་མཉམ་པར་བྱ། ཞེས་
གསུངས་པ་ལྟར་བྱའོ། །འོན་ཀྱང་རྫུན་ལབ་པ་དང་མནའ་འདོར་བ་སོགས་ཀྱི་གཡོ་སྒྱུའི་
སྒོ་ནས་ཟོང་ལ་རྩེག་པ་ནི་དཀོན་མཆོག་གསུམ་གྱི་ཆེད་ཡིན་ཡང་མི་གནང་སྟེ། དེ་རང་
བཞིན་གྱི་ཁ་ན་མ་ཐོ་བ་ཡིན་པའི་ཕྱིར་རོ། །བྱེ་བྲག་ཏུ་དགེ་འདུན་དཀོན་མཆོག་གི་ཆེད་དུ་
དེ་ལྟར་ཉོ་ཚོང་བྱས་ནས་དགེ་འདུན་པ་ལ་འཚོ་བ་སྦྱོར་ན་དགེ་འདུན་པ་ལོག་པའི་འཚོ་བ་
ལ་སྦྱོར་བ་ཡིན་པར་གསུངས་ཤིང་རང་དེར་གཏོགས་ན་རིན་ཐང་ཚང་ན་ཕམ་པ་ཡང་
འབྱུང་ངོ༌། །གལ་ཏེ་དོན་འདི་ཁོ་བོས་བཤད་པ་ལྟར་མ་ཡིན་ན་ཁྱོད་ལ་ཀཱར་ཤ་པ་ཎ་ལྔ་
སྦྱིན་ནོ། །གལ་ཏེ་ངས་ཟེར་བ་ལྟར་ཡིན་ན་ང་ལ་ཀཱར་ཤ་པ་ཎ་ལྔ་སྦྱིན་དགོས། དངོས་པོ་
འདི་གཏའ་མ་ག་ཞག་ཅེས་དེ་ལྟར་གཏའ་གཞུག་པར་མི་བྱའོ། །བྱས་ན་འགལ་ཚབས་
ཅན་དུ་འགྱུར་བར་ལུང་ལས་གསུངས་སོ། །སྐབས་འདིར་འགྲེལ་ཆུང་ལས། དགེ་སློང་
གིས་གདེང་མེད་པར་རྒྱལ་འགྱེད་ཅིང་སྐུགས་བཙུགས་ཏེ་ནོར་ཐོབ་ཀྱང་ཉེས་བྱས། ཤེས་
བཞིན་དུ་སྐུགས་བཙུགས་ཏེ་ནོར་ཐོབ་ན་ཕམ་པའི་སྦོམ་པོའོ། །ཞེས་གསུངས་སོ། །དེ་
ཡང་ཤེས་བཞིན་དུ་ལྐུགས་བཙུགས་ཀྱང་སྦོམ་པོ་ལས་ཕམ་པ་མི་འབྱུང་བ་ནི་རྐུ་སེམས་
མཚན་ཉིད་པ་མེད་པའི་དབང་དུ་བྱས་སོ། །དགེ་འདུན་གྱི་གསེར་ལ་སོགས་པའི་རྫས་དེ་
དགེ་འདུན་གྱི་ཆེད་དུ་ཁེ་སྤོག་བྱེད་པ་ཉིད་ཀྱི་གང་ཟག་ལ་དགེ་འདུན་གྱི་དམ་བཞག་ལ་
སོགས་པ་དགེ་འདུན་གྱི་རྫས་ཀྱི་གཉེར་ཀའི་ལས་བྱེད་པ་ལས་བླངས་ཏོ་གཏད་དོ། །ཁེ་
སྤོག་བྱེད་པ་པོ་དེས་དགེ་སློང་རྒན་རབས་རྒན་རབས་དགུ་སྟེ་དགེ་སློང་རྒན་རབས་དུ་མ་
ལ་མ་ཞུས་པར་དགེ་འདུན་གྱི་དོན་དུ་དགེ་འདུན་གྱི་རྫས་ལས་ཁེ་སྤོག་བསྒྲུབ་པ་ལ་
བརྩོན་པར་མི་བྱའོ། །དགེ་སློང་ཁེ་སྤོག་བྱེད་པ་དེས་རང་གིས་དུས་གང་གི་ཚེ་དགེ་འདུན་

གྱི་རྫས་འདི་དང་ཚད་འདི་ཙམ་མནོས་པ་དང་མནོས་པའི་རྫས་དེས་དངོས་པོ་འདི་ལྟ་བུ་
ཞིག་རིན་ཐང་འདི་ཙམ་གྱིས་ཉོས་ནས་ཡང་དེ་ཉིད་རིན་ཐང་འདི་ཙམ་ཞིག་ཏུ་བཙོངས་ཏེ།
དེ་ལས་སྐྱེད་འདི་ཙམ་ཞིག་བྱུང་ནས། དེ་ཡང་དེའི་ཚེ་དགེ་འདུན་གྱི་ལས་ཆེ་གེ་མོ་ཞིག་ཏུ་
སྤྱད་དོ་ཞེས་བྱ་བ་ལ་སོགས་པ་དེའི་ཚིག་ཡི་གེར་བྲི་བའི་དམ་བཞུག་ལ་ནན་ཏན་བྱའོ། །
དེ་དག་ཐམས་ཅད་ནི་འཕྱར་ཀའི་སྐབས་བསལ་བའི་ཕྱིར་དང་། བདག་ཉིད་ཀྱིས་དྲན་
པར་བྱ་བའི་ཕྱིར་དང༌། འགྱོད་པ་མི་བསྐྱེད་པར་བྱ་བའི་ཕྱིར་རོ། །དེ་ལྟར་བཅུ་ཚན་
གཉིས་པ་ལས་སྤང་ལྟུང་ཐོག་མ་སྟན་ལས་གྱུར་པ་བཞི་པོ་འབྱུང་མི་ཉེ་སྟེ། དེ་དག་གི་ལྟུང་
བ་འབྱུང་བ་ལ་སྟན་དེ་དག་གསར་དུ་རང་གིས་བྱས་སམ་བྱེད་དུ་བཅུག་པ་ཞིག་དགོས་ན།
སྲིན་བལ་རྙེད་དཀའ་ཞིང་། བལ་དཀར་ནག་གང་ཡིན་ཡང་དེང་སང་རིན་ཐང་མི་ཆེ་བ་
དང༌། སྤྱིར་དེང་སང་རབ་ཏུ་བྱུང་བ་རྣམས་ཀྱིས་སྟན་བྱེད་པ་དཀོན་པའི་ཕྱིར་རོ། །བལ་
འཁུར་བ་དང་། བལ་རྨེལ་དུ་འཇུག་པ་གཉིས་ཀྱང་འབྱུང་མི་ཉེའོ། །དེས་ན་དངོས་གཞི་
རྫོགས་པའི་ཚུལ་གྱིས་འབྱུང་ཉེ་བ་ནི་མཐོ་གང་གི་སྤང་བ་དང་། གསེར་དངུལ་ལ་རེག་པ་
དང་། མངོན་མཚན་ཅན་དང༌། ཉོ་ཚོང་གི་སྤང་ལྟུང་རྣམས་ཡིན་ཞིང་། དེ་ལས་ཀྱང་དོན་
དང་བྱ་བ་མང་བའི་རབ་ཏུ་བྱུང་བ་རྣམས་ལ་ལྷག་པར་འབྱུང་ཉེ་བ་ཕྱི་མ་གསུམ་པོ་ཡིན་
པས་དེ་དག་མི་འབྱུང་བའི་ཐབས་ལ་འབད་པར་བྱ་ཞིང་། མངོན་མཚན་ཉོ་ཚོང་གཉིས་ཀྱི་
ནི་དགག་བྱ་ཡང་མ་བྱིན་ལེན་གྱི་རྒྱུར་འགྲོ་བ་ཡིན་ལ། དེས་ན་འདི་གཉིས་ཀྱི་ལས་ལ་
འཇུག་ཕྱིན་མ་བྱིན་ལེན་གྱི་ཕམ་པ་ངེས་པར་འབྱུང་ཆོག་ཆོག་ལྟ་བུ་ཡིན་པས་ཕམ་པས་མ་
གོས་པ་ཙམ་འདོད་པ་ཡན་ཆད་ཀྱིས་ཀྱང་འདི་དག་གི་ལས་ལ་འཇུག་པ་རྩ་བ་ནས་སྤང་
བར་བྱ་དགོས་སོ། །ཉོ་ཚོང་བྱེད་པའི་སྤང་བའོ།། །།
གསུམ་པ་བཅུ་ཚན་གསུམ་པ་ལྷུང་བཟེད་ལ་སོགས་པའི་ཚོགས་བཤད་པ་ལ་གསུམ།
སྣོད་སྤྱད་ལས་གྱུར་པ་དང་། གོས་ལས་གྱུར་པ་དང་། སྨན་ལས་གྱུར་པའོ། །དང་པོ་ལ་
གཉིས་ལས། དང་པོ་ལྷུང་བཟེད་འཆང་བའི་སྤང་ལ་བཞི་ལས་དང་པོ་གླེང་གཞི་ནི་ཡུལ་

མཉན་ཡོད་དུ་གང་ཟག་དྲུག་སྡེས་ཉོན་མོངས་པ་དགེ་སྦྱོང་གི་ཚུལ་མ་ཡིན་པ་བྱེད་འདོད་
པས་ཉེས་པ་ལྷུང་བཟེད་ལྷག་པ་བྱིན་གྱིས་མ་བརླབས་པར་ཞག་བཅུ་འདས་པར་འཆང་
བ་ལས་འདི་བཅས་སོ། །གཉིས་པ་དགག་བྱ་ནི་འདོད་པ་ཆེ་བའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་རང་དབང་བའི་རུང་བ་ཚད་ལྡན་གྱི་ལྷུང་བཟེད་བྱིན་གྱིས་
བརླབས་པ་དང་མ་འབྲེལ་ལམ་འབྲེལ་ཡང་ཤན་རྗེས་སུ་ཞུགས་པ་དང་བཅས་པ་དེ་ལྟར་
བཞག་ནས་རང་ངམ་ཤན་སྟོབས་ཀྱིས་ཞག་བཅུ་འདས་པའི་ལྟུང་བ་དངོས་གཞིའོ། །བཞི་
པ་གཞུང་དོན་ལ་གཉིས། དངོས་གཞི་དང་། ན་སྨད་པའོ། །དང་པོ་ནི། ལྷུང་བཟེད་ཀྱིའོ། །
ཞེས་གསུངས་ཏེ། གང་བྱས་ན་ལྷུང་བཟེད་འཆང་བའི་སྤང་བར་འགྱུར་ཞེ་ན། གོས་ཞག་
བཅུར་འཆང་སྤང་གི་སྐབས་སུ་ཡོད་ནའོ། །རང་གི་ཉིད་དོ་ཞེས་པ་ལ་སོགས་པ་ཇི་སྐད་
བསྟན་པ་དེ་རྣམས་ལྷུང་བཟེད་ཀྱི་ཡུལ་ལ་སྦྱར་བར་བྱའོ། །གོས་ལའོ། །འཁོར་གསུམ་
ཁེབས་པའི་མཐའི་ཚད་ལའོ་ཞེས་པ་ལ་རིམ་བཞིན་ལྷུང་བཟེད་ལའོ། །ལྷུང་བཟེད་བྱིན་
གྱིས་བརླབ་ཏུ་རུང་བའི་མཐའི་ཚད་ལའོ་ཞེས་སྦྱར་རོ། །གཉིས་པ་ནི། རབ་ཏུ་འབྱུང་བ་
ལ་ལྟོས་པའི་དོན་ཉིད་དུ་ངེས་པར་བྱས་པ་ནི་སྤངས་པ་ཉིད་ཡིན་ནོ། །སྐྱ་བ་དང་དཀར་བ་
དང་ཆེ་བ་རྣམས་ནི་རུང་བ་ཉིད་མ་ཡིན་ནོ། །མ་ཚོས་པ་ཡང་ཆུང་ངུ་ཉིད་ཡིན་ནོ། །ལྷུང་
བཟེད་ཆུང་ངུ་གཅིག་ལ་ནི་ཉེས་པ་མེད་དོ། །ཞེས་གསུངས་ཏེ། ལྷུང་བཟེད་ལྷག་པོ་འཆང་
བ་ཐམས་ཅད་ལ་སྤང་ལྟུང་འབྱུང་ངམ་ཞེ་ན། དགེ་ཚུལ་ཕྱིས་འབྱུང་བར་འགྱུར་བ་ལ་སྦྱིན་
པར་བྱའོ་ཞེས་ཕྱིས་རབ་ཏུ་འབྱུང་བ་ལ་རེ་ཞིང་ལྟོས་པའི་དོན་ཉིད་དུ་ལྷུང་བཟེད་དེ་སྦྱིན་
པར་ངེས་པར་བྱས་པ་ནི་བདག་གིར་བྱས་པ་སྤང་བ་ཉིད་ཡིན་ནོ། །དེས་ན་ཞག་བཅུར་
འཆང་ལྟུང་མི་སྐྱེད་དོ། །དེ་ལྟར་སྦྱིན་པར་བསྔོས་པ་ལས་ཕྱིས་མི་སྦྱིན་དུ་མི་རུང་ངོ་ཞེས་
འགྲེལ་ཆུང་ལས་སོ། །ལྷུང་བཟེད་མདོག་སྐྱ་བ་དང་དཀར་བ་དང་ཚད་ལས་ཆེ་བ་རྣམས་
ནི་བྱིན་གྱིས་བརླབ་ཏུ་རུང་བ་ཉིད་མ་ཡིན་ནོ། །དེས་ནི་བྱིན་རླབས་མི་ཆགས་པ་ཉིད་དང་།
ཞག་བཅུར་འདས་པར་བཅངས་ཀྱང་སྤང་ལྟུང་མི་སྐྱེད་པ་ཉིད་དང༌། ཞག་བཅུ་འདས་པ་

ན་ལྟུང་བ་ན་སྨད་པ་ཉེས་བྱས་ཉིད་དང་། ཉི་མ་དང་པོ་ཉིད་ནས་ལྷུང་བཟེད་མི་རུང་བ་
འཆང་བའི་ཉེས་བྱས་སྐྱེད་པ་སྟེ་དོན་རྣམ་པ་བཞི་གོ་བར་བྱའོ། །སྐབས་འདིར་ལུང་རྣམ་
འབྱེད་ལས། ལྷུང་བཟེད་སྐྱ་བ་དང༌། ལྷུང་བཟེད་ཆེ་བ་དང༌། ལྷུང་བཟེད་མ་ཚོས་པ་
འཆང་བ་ལ་ལྟུང་བ་མེད་དོ་ཞེས་གསུངས་པ་ནི་དངོས་གཞིའི་ལྟུང་བ་མེད་པའི་ཕྱིར་ལྟུང་
བ་མེད་དོ་ཞེས་གསུངས་པའོ། །སའི་ལྷུང་བཟེད་མ་ཚོས་པ་ཡང་ཁ་དོག་ནག་པོར་གྱུར་
ཀྱང་རུང་བ་ཉིད་མ་ཡིན་ཏེ། ཆུང་ཚད་བས་ཀྱང་ཆུང་ངུ་ཉིད་དུ་གྱུར་པའི་ལྷུང་བཟེད་སྨན་
ཕོར་གྱིས་བློས་འཆང་བ་མ་ཡིན་པར་ལྷུང་བཟེད་ཀྱི་བློས་འཆང་བ་དང་འདྲ་བར་ཉེས་
བྱས་སུ་འགྱུར་བ་ཉིད་ཡིན་ནོ། །དེ་ལྟར་ཞུ་བ་ལས། ལྷུང་བཟེད་མ་ཚོས་པ་འཆང་ན་ཉེས་
བྱས་སོ། །ཞེས་སོ། །སྨན་ཕོར་དུ་སྤྱད་པའི་བསམ་པས་ལྷུང་བཟེད་ཚད་བས་ཆུང་ངུ་
གཅིག་ལྷག་པར་འཆང་བ་ལ་ནི་ཉེས་པ་མེད་དོ། །དེ་ཡང་འཇིགས་པ་དང་བཅས་པ་ཉིད་
དུ་ལྷུང་བཟེད་ཆུང་ངུས་ལྗོངས་རྒྱུར་འགྲོ་བར་བྱའོ། །ཞེས་གསུངས་པའི་ཕྱིར་རོ། །ལྷུང་
བཟེད་འཆང་བའི་སྤང་བའོ།། །། །
གཉིས་པ་ལྷག་པོ་འཚོལ་བ་ལ་གསུམ་ལས། དང་པོ་བསླབ་བྱ་ནི། ཧ་ཅང་ཆགས་པར་མི་
བྱའོ། །ཡོ་བྱད་ལ་ཧ་ཅང་ཆགས་པར་མི་བྱའོ། །གང་ལ་ཞེན་པ་དེ་བཅང་བར་མི་བྱའོ། །
ལྷུང་བཟེད་ཀྱང་མེད་ན་བསླང་བར་བྱའོ། །ཞེས་གསུངས་ཏེ། དགེ་སློང་གིས་སྤྱིར་དངོས་
པོ་ཐམས་ཅད་ལ་ཧ་ཅང་ཆགས་པར་མི་བྱའོ། །བྱེ་བྲག་ཏུ་ལྷུང་བཟེད་ལ་སོགས་པ་ཡོ་
བྱད་ལ་ཧ་ཅང་ལྷག་པར་ཆགས་པར་མི་བྱའོ། །ལྷུང་བཟེད་ལ་སོགས་པ་གང་ལ་ལྷག་
པར་ཞེན་པ་འབྱུང་བ་དེ་བཅུང་བར་མི་བྱའོ། །དེ་ཡོངས་སུ་མི་སྤོང་ན་འགལ་ཚབས་ཅན་
དུ་འགྱུར་རོ་ཞེས་ལུང་ལས་སོ། །ཆོས་གོས་མེད་ན་སློང་དུ་གནང་བར་མ་ཟད་ལྷུང་བཟེད་
མེད་པ་ཉིད་ལ་ཡོད་པའི་བློ་ཅན་མ་ཡིན་ཞིང་ལྷུང་བཟེད་ཉོ་བའི་རིན་མེད་ལ་ལྷུང་བཟེད་
ཀྱང་མེད་ན་ལྷུང་བཟེད་བསླང་བར་བྱའོ། །གཉིས་པ་ལྟུང་བ་རྣམ་གཞག་ལ་བཞི་ལས།
དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་འདོད་ཞེན་གྱིས་

ཉེས་པ་ལྷུང་བཟེད་ཡོད་བཞིན་དུ་གཞན་བཙལ་བ་ལས་འདི་བཅས་སོ། །གཉིས་པ་
དགག་བྱ་ནི་སྦྱིན་བདག་གི་ཡོ་བྱད་ལ་གནོད་པ་དང་། རང་འདོད་པ་ཆེ་བའོ། །གསུམ་པ་
ངོ་བོ་ནི། རང་ལ་ལྷུང་བཟེད་མཚན་ཉིད་དང་ལྡན་པ་ཡོད་པའི་བཅས་ལྡན་དགེ་སློང་གིས་
ཁྱིམ་པ་ཉེ་དུ་མ་ཡིན་པ་ལས་ལྷུང་བཟེད་རུང་ཞིང་ཚད་དང་ལྡན་པ་ཞིག་ངག་མཚན་ཉིད་
ལྔ་ལྡན་གྱིས་བསླངས་ཏེ་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ཞར་བྱུང་དང་བཅས་པ་ནི།
དེ་ཡོད་པ་ཉིད་ནའོ། །ལྷན་པ་བཞི་མན་ཆད་ནས་དེ་དག་རུང་ཞིང་ཡོངས་སུ་སྤྱད་བཟོད་
པའོ། །ཁྱིམ་པ་ཉེ་དུ་མ་ཡིན་པ་ལས་བསླངས་པས་ཡོངས་སུ་བཙལ་ནའོ། །དེ་གཉིས་ནི་
འོག་མ་གཉིས་ལ་ཡང་ངོ་། །ཐ་ག་པ་དང་སྦྱིན་བདག་དང་གཞན་དག་ལའོ། །ཉེ་དུ་མ་
ཡིན་པ་ལྟར་ཉེ་དུ་ལས་ནི་སྐྱེད་དང་ལྷུང་བཟེད་གཉིས་མ་གཏོགས་པ་ལ་ནི་ཉེས་པ་མེད་དོ། །
ཉེས་བྱས་སོ། །དེ་ལས་གྲུབ་ན་དངོས་གཞིའོ། །ཞེས་གསུངས་ཏེ། དངོས་པོ་གང་ཡོད་ན་
ལྷུང་བཟེད་འཚོལ་བ་ལས་བྱུང་བའི་ཁ་ན་མ་ཐོ་བར་འགྱུར་ཞེ་ན། དགེ་སློང་རང་ལ་ལྷུང་
བཟེད་དེ་ཡོད་པ་ཉིད་ནའོ་སྟེ་ཡོད་བཞིན་དུ་ལྷུང་བཟེད་གཞན་ཚོལ་ན་ལྟུང་བ་འདི་འབྱུང་
ངོ༌། །ཇི་ལྟ་བུ་ཞིག་ཡོད་ན་འབྱུང་ཞེ་ན། ལྷུང་བཟེད་སྐྱོན་མེད་ཚུན་ཆད་ནས་ལྷན་པ་བཞི་
མན་ཆད་ནས་གླན་ཟིན་པའམ་བཞི་མན་ཆད་ཀྱི་ལྷན་པ་དེ་དག་གླན་དུ་རུང་ཞིང་དེ་ཡང་
ལྷན་པ་གཅིག་ཡོད་ལ་ལོངས་སྤྱད་དུ་མི་བཟོད་ན་ཡང་ལྷུང་བཟེད་ཡོད་པའི་གོ་མི་ཆོད་
པས་ཡོངས་སུ་སྤྱད་བཟོད་པ་ཉིད་ཀྱི་ལྷུང་བཟེད་ཡོད་པ་ཉིད་ནའོ། །ལྷན་པ་ལྔས་གླན་
ཟིན་པའམ་གླན་པར་འོས་པ་ཡིན་ན་ནི་གཞན་བཙལ་ཀྱང་ལྟུང་བ་མི་འབྱུང་སྟེ། ལུང་རྣམ་
འབྱེད་ལས། ལྷུང་བཟེད་ལྷན་པ་ལྔས་གླན་པར་འོས་པ་ཡིན་ན་དེས་གླན་ཡང་རུང་མ་
གླན་ཡང་རུང་། སྤྱད་བཟོད་ཀྱང་རུང་། སྤྱད་མི་བཟོད་ཀྱང་རུང༌། ལྷུང་བཟེད་སར་པ་
གཞན་འཚོལ་བར་བྱེད་ན་དེ་ཚོལ་བ་ལ་ཡང་ལྟུང་བ་མེད་ལ། ཐོབ་ན་ཡང་ལྟུང་བ་མེད་དོ། །
ཞེས་གསུངས་པའི་ཕྱིར་རོ། །དེ་ལྟ་བུའི་ལྷུང་བཟེད་ཡོད་པས་བྱ་བ་གང་བྱས་ན་ལྟུང་བ་

འདིར་འགྱུར་ཞེ་ན། བསླང་བའི་ཡུལ་ཁྱིམ་པ་ཉེ་དུ་མ་ཡིན་པ་ལས་ངག་གི་རིག་བྱེད་ཀྱིས་
ལྷུང་བཟེད་བསླངས་པས་ཡོངས་སུ་བཙལ་ན་ལྷུང་བཟེད་འཚོལ་བའི་ཉེས་པ་སྐྱེད་པའོ། །
ཞར་བྱུང་གི་མདོ་གསུམ་འཆད་པ་ནི། ཁྱིམ་པ་ཡིན་པ་དང་ཉེ་དུ་མ་ཡིན་པ་དེ་གཉིས་ནི་
བསླབ་པའི་གཞི་འདིའི་འོག་མ་འཐག་ཏུ་འཇུག་པ་དང་། འཐག་པ་བསྐྱེད་པའི་སྤང་བ་
གཉིས་ལ་ཡང་ངོ་ཞེས་ཡན་ལག་ཏུ་རིག་པར་བྱའོ་ཞེས་པའོ། །འོག་མ་གཉིས་ཀྱི་ཡུལ་
གང་དང་གང་ཁྱིམ་པ་ཡིན་པ་དང་ཉེ་དུ་མ་ཡིན་པ་ཡན་ལག་ཏུ་དགོས་ཤེ་ན། འཐག་
འཇུག་འཐག་སྐྱེད་གཉིས་ཀའི་ཐ་ག་པ་དང༌། འཐག་སྐྱེད་ཀྱི་སྦྱིན་བདག་དང་། འཐག་
འཇུག་འཐག་སྐྱེད་གཉིས་ཀའི་ཐ་ག་པ་དང་སྦྱིན་བདག་ལས་གཞན་ཕོ་ཉ་པ་དག་ལ་ཁྱིམ་
པ་ཡིན་པ་དང་ཉེ་དུ་མ་ཡིན་པ་ཞེས་སྦྱར་དགོས་པའོ། །དེ་ལྟར་ཕོ་ཉ་པ་དེའང་ཁྱིམ་པ་
ཡིན་པ་དང་ཉེ་དུ་མ་ཡིན་པ་དགོས་པར་བཤད་པ་ནི་གླེང་གཞི་ལས་བྱུང་བ་ཙམ་གཞུང་དུ་
བཀོད་པ་ཡིན་གྱི། ངེས་གཟུང་གི་ཡན་ལག་ཏུ་དགོས་པ་མ་ཡིན་ཏེ། འཐག་འཇུག་འཐག་
སྐྱེད་གཉིས་ཀྱི་ཕོ་ཉ་པ་དེ་ཁྱིམ་པ་ཡིན་མིན་དང་ཉེ་དུ་ཡིན་མིན་དགག་བྱ་ལ་ཁྱད་མེད་པའི་
ཕྱིར་རོ། །འཁྲུར་འཇུག་ལ་སོགས་པ་ཉེ་དུ་མ་ཡིན་པ་ཡན་ལག་ཏུ་དགོས་པ་ཐམས་ཅད་
ཀྱི་སྐབས་སུ་ཡུལ་ཉེ་དུ་ལས་ཅིར་འགྱུར་ཞེ་ན། ཉེ་དུ་མ་ཡིན་པའི་ཡུལ་ལས་ཉེས་པ་སྐྱེད་
པ་ལྟར་ཡུལ་ཉེ་དུ་ལས་ནི་སྐྱེད་དེ་མངོན་མཚན་ཉོ་ཚོང་གཉིས་དང་ལྷུང་བཟེད་འཚོལ་བ་
དང་གཉིས་ལ་ནི་ཉེས་བྱས་སུ་འགྱུར་བས་དེ་དག་མ་གཏོགས་པ་གཞན་ཐམས་ཅད་ལ་ནི་
ཉེས་པ་མེད་དོ། །དེ་ཡང་ཉེ་དུ་ལ་ཉེ་དུར་འདུ་ཤེས་པའི་དབང་དུ་བྱས་ཀྱི་ཉེ་དུ་ལ་ཉེ་དུ་མ་
ཡིན་པར་འདུ་ཤེས་འཁྲུལ་ན་ནི་ཉེས་པ་འབྱུང་སྟེ། དགེ་སློང་མ་ལ་ཆོས་གོས་འཁྲུར་
འཇུག་གི་སྐབས་ཀྱི་ཞུ་བ་ལས། ཉེ་དུ་ལ་ཉེ་དུ་མ་ཡིན་པར་འདུ་ཤེས་ཏེ་འཁྲུར་འཇུག་ན་
ཉེས་བྱས་སུ་འགྱུར་རོ་ཞེས་གསུངས་པ་དང་། མདོ་རྩ་བ་ལས། དོན་ཇི་ལྟ་བ་ཉིད་མ་ཡིན་
པ་ལ་ནི་དངོས་གཞི་དང་ཉེ་བའོ། །ཞེས་གསུངས་པའི་ཕྱིར་རོ། །འོ་ན་འོག་ཏུ་རྩ་བར། ཉེ་
དུས་ཀྱང་ངོ་ཞེས་ཉེ་དུས་རྩིག་ཏུ་བཅུག་པའི་འདུག་གནས་སུ་ཟོས་པ་ལས་ཀྱང་ལྟུང་བ་

འབྱུང་བར་བཤད་པ་དང་འགལ་ཞེ་ན། དེ་ནི་དམིགས་བསལ་ཡིན་ནོ། །ཞར་ལས་བྱུང་བ་
བསྙད་ནས་ཁྱིམ་པ་ཉེ་དུ་མ་ཡིན་པ་ལས་བསླངས་པས་ཡོངས་སུ་བཙལ་ནའོ་ཞེས་སྨོས་ན་
བཙལ་བ་དེའི་ཚེ་ཉེས་པ་ཅིར་འགྱུར་ཞེ་ན། བཙལ་བ་ཙམ་ན་ནི་སྦྱོར་བའི་ཉེས་བྱས་སོ། །
བཙལ་བའི་གཞི་དེ་ལས་ལྷུང་བཟེད་གྲུབ་སྟེ་ཐོབ་ན་དངོས་གཞིའོ། །ལྷག་པར་བཙལ་བ་
དེ་ཞག་བཅུ་ལས་ལྷག་པར་འཆང་ན་ཞག་བཅུ་འཆང་བའི་སྤང་ལྟུང་ཡང་འབྱུང་ངོ༌། །
གཉིས་པ་ན་སྨད་པ་ནི། མེད་པ་ཉིད་ལ་ཡོད་པའི་བློ་ཅན་ལ་ནི་ན་སྨད་དོ། །རང་གི་ཡོ་
བྱད་དག་གིས་སོ། །དེ་དག་ཡོད་པ་ཉིད་ན་ཡང་ངོ༌། །བཟང་པོ་འདོད་པས་བརྗེ་ནའོ། །
ཞེས་གསུངས་ཏེ། ལྷུང་བཟེད་གློ་བུར་དུ་ཆག་པ་ལ་སོགས་པའི་རྐྱེན་གྱིས་མེད་པར་གྱུར་
ནས་མེད་པ་ཉིད་ལ་དེའི་རྒྱུས་མེད་པར་བདག་ལ་ལྷུང་བཟེད་ཡོད་དོ་སྙམ་པའི་བློ་ཅན་
གྱིས་ལྷུང་བཟེད་གཞན་སློང་བ་དང་བསླངས་ནས་ཐོབ་པ་ལ་ནི་སྦྱོར་བ་དང་མཐར་ཐུག་
གཉིས་ཀ་ལ་རང་རང་གི་ལྟུང་བ་ན་སྨད་པ་རིམ་བཞིན་ཉེས་བྱས་ཕྲ་མོ་དང་ཉེས་བྱས་
རྫོགས་པར་སྐྱེད་པ་ཉིད་དོ། །ལྷུང་བཟེད་ཡོད་པ་ན་རང་གི་ཡོ་བྱད་དག་གིས་ལྷུང་བཟེད་
གཞན་ཉོ་བར་བྱེད་ན་ཡང་ལྟུང་བ་ན་སྨད་པ་ཉིད་དུ་རིག་པར་བྱ་སྟེ། བསླངས་པས་
བཙལ་ཞིང་ཐོབ་པ་མ་ཡིན་པས་སོ། །ལུང་རྣམ་འབྱེད་ལས་རིན་གྱིས་ལེན་པ་ལ་ལྟུང་མེད་
དུ་གསུངས་པ་ནི་དངོས་གཞིའི་ལྟུང་བ་མེད་པས་ལྟུང་མེད་དུ་གསུངས་པའོ། །ལྷུང་བཟེད་
མེད་ཀྱང་ལྷུང་བཟེད་ཀྱི་རིན་དེ་དག་ཡོད་པ་ཉིད་ན་རང་གི་ཡོ་བྱད་དག་གིས་ལྷུང་བཟེད་
ཉོ་བར་མི་བྱེད་པར་སློང་ན་ཡང་ངོ་ཞེས་ལྟུང་བ་ན་སྨད་པ་ཉིད་དོ། །དེ་ཡང་ཊཱི་ཀ་ལས།
སློང་བའི་ཚེ་ན་ནི་སྦྱོར་བ་ཞེས་བྱ་བའི་ཉེས་བྱས་ཕྲ་མོར་འགྱུར་ལ། ཐོབ་ན་ནི་དངོས་གཞི་
ཞེས་བྱ་བའི་ཉེས་བྱས་ཁོ་ནར་འགྱུར་རོ། །ཆོས་གོས་ལ་སོགས་པ་དག་ལ་ཡང་རིགས་པ་
འདི་ཉིད་རིག་པར་བྱའོ། །ཞེས་སོ། །ལྷུང་བཟེད་བཟང་པོ་འདོད་པས་གཞན་བཙལ་ནས་
དེ་དང་བརྗེ་ན་ཡང་ལྟུང་བ་ན་སྨད་པའོ། །རྣམ་འབྱེད་ལས་བརྗེས་ན་ལྟུང་མེད་དུ་
གསུངས་པ་ནི་བཟང་པོ་འདོད་པ་མེད་པར་བརྗེ་བའི་དབང་དུ་བྱས་པར་རང་འགྲེལ་ལས་

གསུངས་སོ། །གསུམ་པ་ཕྱིར་བཅོས་པའི་ཐབས་ལ་གཉིས། ལྷུང་བཟེད་གང་གང་ལ་
སྤང་བ་དང་། སྤོང་བའི་ཆོ་གའོ། །དང་པོ་ནི། འདི་ནི་དགེ་འདུན་ལ་སྤང་ངོ་། །དུ་མ་ཉིད་
ན་མཆོག་ཏུ་འདོད་པ་གཅིག་གོ །གཞན་ནི་ཐམས་ཅད་ཀྱི་ཐམས་ཅད་དུ་སྤང་བར་བྱ་བ་
ཉིད་ཡིན་ནོ། །རབ་ཏུ་བྱུང་བ་འདི་པ་ལའོ། །ཞེས་གསུངས་ཏེ། སྤང་བའི་རྫས་རྣམས་
སྤྱིར་བཏང་དགེ་སློང་གང་ཟག་ལ་སྤང་དགོས་ཀྱང་དམིགས་བསལ་ལྷུང་བཟེད་ལྷག་པ་
འདི་ནི་དགེ་འདུན་ཁོ་ན་ལ་སྤང་ངོ༌། །དེ་ཡང་རྗེས་སུ་ལྷུང་བཟེད་འབྲེལ་མེད་ནི་དགེ་
འདུན་ཁོ་ན་ལས་འཐོབ་དགོས་པའི་ཕྱིར་རོ། །ལྷུང་བཟེད་ལྷག་པོ་དུ་མ་ཡོད་ན་ཐམས་
ཅད་དགེ་འདུན་ལ་སྤང་བར་བྱའམ་ཞེ་ན། བསླངས་པའི་ལྷུང་བཟེད་དུ་མ་ཉིད་ཡིན་ན་དེ་
རྣམས་ཀྱི་ནང་ནས་ཆེས་མཆོག་ཏུ་འདོད་པ་གང་བཟང་བར་འདམ་པ་གཅིག་གོ་སྟེ་གཅིག་
དགེ་འདུན་ལ་སྤང་ངོ་ཞེས་སྦྱར་རོ། །ལྷུང་བཟེད་ལྷག་མ་གཞན་རྣམས་ནི་དུས་ཀྱི་སྤྱི་
ཐམས་ཅད་ཀྱི་དུས་ཀྱི་བྱེ་བྲག་ཐམས་ཅད་དུ་ཕྱིར་མི་བླང་བར་སྤང་བར་བྱ་བ་ཉིད་ཡིན་ནོ། །
དེ་ཡང་དཔེར་ན་དུས་ཀྱི་སྤྱི་ལོ་ཐམས་ཅད་ཀྱི། དུས་ཀྱི་བྱེ་བྲག་ཟླ་བ་ཐམས་ཅད་དུ་སྤང་
བར་བྱའོ་ཞེས་པ་ལྟ་བུའོ། །སུ་ལ་སྤང་བར་བྱ་ཞེ་ན། རབ་ཏུ་བྱུང་པ་འདི་པ་སྡེ་ལྔ་ཆར་
ལའོ། །གཉིས་པ་ལ་བསྟན་བཤད་གཉིས་ལས། དང་པོ་ནི། དེ་ལ་ཐ་ཆད་སྦྱིན་པར་བྱའོ། །
བྲིམས་པས་བསྡིག་པར་བྱའོ། །ཞེས་གསུངས་ཏེ། ལྟུང་བ་འབྱིན་པ་པོའི་དགེ་སློང་དེ་ལ་
ལྷུང་བཟེད་གང་སྦྱིན་ཞེ་ན། ལྟུང་བ་འབྱིན་པ་པོའི་དགེ་སློང་དེ་ལ་མཚམས་གཅིག་གི་ནང་
ན་ཡོད་པའི་དགེ་སློང་ཐམས་ཅད་ཀྱི་ལྷུང་བཟེད་དག་གི་ནང་ནས་ལྷུང་བཟེད་ཐུ་ཆད་པ་
སྙིག་ཏུ་བཅུག་སྟེ་སྦྱིན་པར་བྱའོ། །ཐབས་གང་གིས་ཐ་ཆད་དེ་བསྙིག་པར་བྱ་ཞེ་ན། ལྷུང་
བཟེད་ལྷག་པ་དེ་དགེ་འདུན་ལ་གྲལ་དུ་བྲིམས་པས་དགེ་འདུན་ལས་ལྷུང་བཟེད་ཐ་ཆད་
དེ་བསྙིག་པར་བྱའོ། །གཉིས་པ་ལ་གཉིས་ལས། དང་པོ་དགེ་འདུན་ལ་བྲིམ་པ་ནི།
བསྐོས་པས་སོ། །དེས་སང་དེ་བྱེད་པར་འགྱུར་བ་ན་ཚོགས་པའི་དུས་སུ་དགེ་འདུན་ལ་
འཇལ་བར་བྱའོ། །ཚེ་དང་ལྡན་པ་དག་བདག་སང་ལྷུང་བཟེད་འབྲེལ་བ་མེད་པ་བྲིམ་

པར་འགྱུར་གྱིས་ཁྱེད་ཅག་རང་རང་གི་ལྷུང་བཟེད་དག་ཐོགས་ལ་དགེ་འདུན་གྱི་ནང་དུ་
གཤེགས་པར་མཛོད་ཅིག་ཅེས་སོ། །འཁོད་པའི་དོན་དུ་ནན་ཏན་བྱའོ། །བསྔགས་པ་
བརྩམ་ཞིང་དབུལ་བར་བྱའོ། །གནས་བརྟན་ལྷུང་བཟེད་འདི་ནི་ཤིན་ཏུ་གསལ་བ།
དབྱིབས་ལེགས་པ། ལོངས་སྤྱད་པར་བཟོད་པ་ལགས་ཀྱིས་གལ་ཏེ་བཞེད་ན་སྣོམས་
ཤིག་ཅེས་སོ། །ཡོན་ཏན་ཇི་ལྟ་བ་བཞིན་དུའོ། །འདོད་ན་བླང་བར་བྱའོ། །བར་དུ་ཆོད་
པས་བླངས་པ་ན་བླང་བར་མི་བྱའོ། །ཚིག་གཉིས་པ་ལ་ནི་མི་སྦྱིན་ཞིང་འོག་མ་ལ་ནི་མ་
ཡིན་ནོ། །ཞེས་གསུངས་ཏེ། བྲིམས་པས་བསྡིག་པ་དེ་གང་ཟག་ཇི་ལྟ་བུས་བྱ་ཞེ་ན། དགེ་
འདུན་གྱིས་གསོལ་གཉིས་ཀྱི་ལས་ཀྱིས་ཞག་གཅིག་གི་སྔོན་དུ་བསྐོས་པས་སོ་སྟེ་བསྐོས་
པའི་དགེ་སློང་གིས་བྲིམས་པས་བསྡིག་པར་བྱའོ། །བསྐོས་པ་དེས་ཇི་ལྟར་བྲིམ་ཞེ་ན།
བསྐོས་པའི་དགེ་སློང་དེས་སང་ཉིན་པར་ལྷུང་བཟེད་འབྲིམ་པ་དེ་བྱེད་པར་འགྱུར་བ་ན་
དགོང་ཁ་ཚུན་ཆད་དགེ་འདུན་གནས་གཅིག་ཏུ་ནམ་འཚོགས་པའི་དུས་སུ་དགེ་འདུན་ལ་
བརྡ་འཇལ་བར་བྱ་བ་སྟེ་གོ་བར་བྱའོ། །ཇི་སྐད་འཇལ་བར་བྱ་ཞེ་ན། ཚེ་དང་ལྡན་པ་དག་
བདུག་སང་ལྷུང་བཟེད་འབྲེལ་བ་མེད་པ་དེ་ལྟུང་བ་འབྱིན་པ་པོ་ལ་དགེ་འདུན་པ་ལས་
འཐོབ་པར་བྱ་བའི་ཕྱིར་ལྷུང་བཟེད་ལྷག་པོ་བྲིམ་པར་འགྱུར་གྱིས་དགེ་འདུན་ཁྱེད་ཅག་
རང་རང་གི་ལྷུང་བཟེད་དག་ཐོགས་ལ་སང་དགེ་འདུན་གྱི་ནང་དུ་གཤེགས་པར་མཛོད་
ཅིག་ཅེས་སོ། །ལྷུང་བཟེད་འབྲེལ་བ་མེད་པ་ཞེས་བྱ་བའི་དོན་ནི་སོར་འགྲེལ་ཀུན་བཏུས་
ལས། དེ་ཡང་དགེ་སློང་རྣམས་ཀྱི་ལྷུང་བཟེད་ཀྱི་ཡུལ་འབྲེལ་བ་ནི་གཉིས་ཏེ། བྱིན་གྱིས་
བརླབས་པ་བདག་ཉིད་ཀྱིས་སྤྱད་པ་དང༌། ཡོངས་སུ་སྤང་བའི་དུས་ན་ཡང་རང་དབང་བ་
ཉིད་དུ་བསྟན་པར་བྱ་བ་ཡིན་ན་ལྷག་པའི་ཆད་པ་ཅན་གྱི་ལྷུང་བཟེད་དེ་ལ་དགེ་སློང་དེ་
འབྲེལ་བ་དེ་གཉིས་ཀྱི་རང་དབང་མེད་དེ། བདག་ཉིད་ཀྱིས་བྱིན་གྱིས་རློབ་ཏུ་ཡང་མི་
དབང་ལ། གཞན་ལ་གཏོང་ཞིང་སྦྱིན་དུ་ཡང་མི་དབང་བས་དེའི་ཕྱིར་ལྷུང་བཟེད་དེའི་
མིང་ནི་འབྲེལ་བ་མེད་པ་ཞེས་བྱའོ། །ཞེས་སོ། །དེ་ལ་ལུང་རྣམ་འབྱེད་ལས། དགེ་སློང་

རྣམས་ཀྱིས་ཀྱང་རང་རང་གི་ལྷུང་བཟེད་དག་བྱིན་གྱིས་བརླབས་པ་ཕྱུང་ཞིང་ཐོགས་ཏེ་
དགེ་འདུན་གྱི་ནང་དུ་འཇུག་པར་བྱའོ་ཞེས་དགེ་འདུན་རྣམས་ལྷུང་བཟེད་ལྷག་པོ་བྲིམ་
པའི་གནས་སུ་འདུ་བ་ན་སོ་སོའི་ལྷུང་བཟེད་ཀྱི་བྱིན་རླབས་ཕྱུང་ནས་འདུ་བར་བྱ་དགོས་
པར་གསུངས་སོ། །བསྐོས་པའི་དགེ་སློང་དེས་ལྷུང་བཟེད་འབྲིམ་པའི་ཉིན་མོ་དགེ་སློང་
རྣམས་འཁོད་པའི་དོན་དུ་ཆག་ཆག་དང་ཕྱགས་དར་དང་སྟན་གདིང་བ་དང་གཎྜི་རྡུང་བ་
ལ་སོགས་པ་ནན་ཏན་གྱིས་བསྒྲུབ་པར་བྱའོ། །དགེ་སློང་རྣམས་འཁོད་ནས་སྤང་ལྟུང་བྱུང་
བའི་གང་ཟག་དེ་དགེ་འདུན་གྱི་འདབས་སུ་ཐལ་མོ་སྦྱར་ཏེ་བཞག་ལ་ལྷུང་བཟེད་འབྲིམ་
པ་པོར་བསྐོས་པའི་དགེ་སློང་དེས་ལྷུང་བཟེད་དེ་དགེ་སློང་རྣམས་ཀྱི་མདུན་དུ་བཟུང་ཞིང་།
དེ་ནས་ལྷུང་བཟེད་དེའི་ཡོན་ཏན་ལ་བསྔགས་པ་བརྩམ་ཞིང་སྟེ་བསྔགས་པ་བརྗོད་ཅིང་
གྲལ་མགོ་ནས་རིམ་གྱིས་དབུལ་བར་བྱའོ། །བསྔགས་པ་ཇི་ལྟ་བུ་བརྗོད་ཅེ་ན། དེས་དགེ་
འདུན་ལ་ཕྱག་གསུམ་བྱས་ཏེ་དང་པོ་གྲལ་མགོ་ན་སྡོད་པའི་དགེ་སློང་རྒན་རབས་ལ་
གནས་བརྟན་ལྷུང་བཟེད་འདི་ནི་ཁ་དོག་ནག་ནོག་མེད་པའི་ཤིན་ཏུ་གསལ་བ། ཚད་དང་
ལྡན་ཞིང་དབྱིབས་ལེགས་པ། བུ་ག་དང་ཆག་གྲུམ་ལ་སོགས་པ་མེད་པས་ལོངས་སྤྱད་
པར་བཟོད་པ་ལགས་ཀྱིས་གལ་ཏེ་བཞེད་ན་སྟེ་ལེན་པར་འདོད་ན་སྣོམས་ཤིག་སྟེ་ཁྱེར་
ཅིག་ཅེས་སོ། །ལྷུང་བཟེད་ཐམས་ཅད་ལ་བསྔགས་པ་དེ་སྐད་བརྗོད་དམ་ཞེ་ན། ཤིན་ཏུ་
གསལ་བ་ལ་སོགས་པའི་ཡོན་ཏན་གང་ཡོད་པ་དེ་དག་ཇི་ལྟ་བ་བཞིན་དུ་བརྗོད་པའོ། །
དེས་ན་ཡོན་ཏན་མེད་པ་ལ་ཡོད་པར་ནི་མི་བརྗོད་དོ་ཞེས་ཤུགས་ཀྱིས་བསྟན་ཏོ། །དགེ་
སློང་རྣམས་ཀྱིས་རང་གི་ལྷུང་བཟེད་དང་བརྗེ་བར་འདོད་ན་ལྷུང་བཟེད་འབྲིམ་པ་དེ་བླང་
བར་བྱའོ། །གལ་ཏེ་བླངས་ན་རང་གི་ལྷུང་བཟེད་ནི་དགེ་སློང་ལྷུང་བཟེད་འབྲིམ་པ་པོ་དེ་
ལ་གཏོད་པར་བྱའོ། །གཏད་པའི་ལྷུང་བཟེད་དེ་དེས་གྲལ་འོག་མ་ལ་བྲིམ་པར་བྱའོ། །
གྲལ་འོག་མ་དེས་ཀྱང་བརྗེ་བར་འདོད་ན་དེ་བཞིན་དུ་བརྗེ་ཞིང་མི་འདོད་ན་ནི་མི་བླང་ངོ༌། །
གནས་བརྟན་ལ་སོགས་པ་རྒན་པ་རྣམས་ཀྱིས་རང་རང་ལ་སྟོབ་པའི་ཚེ་མ་བླངས་པར་

རང་གི་གྲལ་འོག་གི་དགེ་སློང་གཅིག་གམ་དུ་མས་བར་དུ་ཆོད་པའི་གྲལ་འོག་ན་གནས་
པས་བླངས་ཟིན་པ་ན་ཁོ་བོ་འདོད་དོ་ཞེས་བླང་བར་མི་བྱའོ། །བར་དུ་ཆོད་པས་བླངས་
ཟིན་ནས་སློང་དུ་བྱུང་ན་སློང་བའི་ཚིག་ལན་གཉིས་པ་ལ་ནི་ལྷུང་བཟེད་འབྲིམ་པ་པོས་མི་
སྦྱིན་ཞིང་ཚིག་གཉིས་པའི་འོག་མ་ཚིག་གསུམ་པ་ལ་ནི་མི་སྦྱིན་པ་མ་ཡིན་ཏེ་སྦྱིན་ནོ། །དེ་
ལྟར་ལུང་རྣམ་འབྱེད་ལས། བརྗོད་པ་གསུམ་པ་ལ་ནི་སྦྱིན་པར་བྱ་སྟེ། དགེ་འདུན་གྱི་
གནས་བརྟན་གྱིས་འདུལ་བ་དང་འགལ་བའི་ཉེས་བྱས་ཀྱི་ལྟུང་བ་བཤག་པར་བྱའོ་ཞེས་
གསུངས་སོ། །གཉིས་པ་དེ་ལྟར་བྲིམས་པ་ལས་བྱུང་བའི་ཐ་ཆད་ལྟུང་བ་འབྱིན་པ་པོ་ལ་
སྦྱིན་པ་ནི། ལྟུང་བ་བྱུང་བ་ལ་སྤང་བར་མི་བྱ་བ་ཉིད་དང་། བྱིན་གྱིས་བརླབ་པར་མི་བྱ་བ་
ཉིད་དག་གོ་བར་བྱའོ། །ཉེ་བར་སྤྱོད་པ་ལ་མ་ཆག་གི་བར་དུ་དལ་བུ་དལ་བུས་སྤྱོད་ཅིག་
ཅེས་སོ། །དེས་གཉིས་ཀ་ཀུན་ཏུ་སྤྱད་པར་བྱའོ། །དེ་ལ་ཡོ་བྱད་ཆེས་བཟང་པོ་ངེས་པར་
སྦྱར་བར་བྱའོ། །སྤྱོད་པ་ན་ཆེས་ཡང་བའོ། །ཟས་ཀྱི་བྱ་བ་ཉིད་ལ་ནི་མི་བྱ་བ་ཁོ་ནའོ། །
བྱི་དོར་ཡང་དང་པོར་བྱའོ། །ཞེས་གསུངས་ཏེ། བསྙིགས་པའི་ལྷུང་བཟེད་དེ་ལྟུང་བ་བྱུང་
བའི་དགེ་སློང་ལ་ཆད་པར་སྦྱིན་པ་ན་ལྟུང་བ་བྱུང་བ་ཉིད་ཀྱི་དགེ་སློང་ལ་འདི་སྐད་ཅེས་
བརྗོད་དགོས་ཏེ། ལྷུང་བཟེད་འབྲེལ་མེད་འདི་ནི་གཞན་ལ་སྟེར་བ་ལ་སོགས་པས་སྤང་
བར་མི་བྱ་བ་ཉིད་དང༌། རང་གིས་འཚོ་བའི་ཡོ་བྱད་དུ་བྱིན་གྱིས་བརླབ་པར་མི་བྱ་བ་ཉིད་
དགུ་འབྲིམ་པ་པོ་དེས་གོ་བར་བྱའོ། །ལྷུང་བཟེད་དེ་ཉེ་བར་ལོངས་སྤྱོད་པ་པོ་ལྟུང་བ་བྱུང་
བའི་དགེ་སློང་དེ་ལ་ལྷུང་བཟེད་འབྲེལ་མེད་འདི་ངང་གིས་མ་ཆག་གི་བར་དུ་དལ་བུ་དལ་
བུས་ལོངས་སྤྱོད་ཅིག་ཅེས་དེ་སྐད་བསྒོ་བར་བྱ་དགོས་སོ། །དེའི་རྗེས་སུ་ལྟུང་བ་ཕྱིར་
བཅོས་པར་བྱ་སྟེ། སོར་འགྲེལ་ཀུན་བཏུས་ལས། དེའི་ཆོ་ག་དང་ལས་ཟིན་པའི་རྗེས་ལ་
དེས་ཆོས་བཞིན་ཕྱིར་བཅོས་བྱའོ། །ཞེས་གསུངས་པས་སོ། །ལྟུང་བ་བྱུང་བའི་དགེ་སློང་
དེས་ལྷུང་བཟེད་བྱིན་གྱིས་བརླབས་པ་དང་ལྷུང་བཟེད་འབྲེལ་མེད་གཉིས་ཀ་བསོད་
སྙོམས་སུ་འགྲོ་བའི་སྐབས་སོགས་སྤྱད་དགོས་པ་ཐམས་ཅད་ལ་ཀུན་ཏུའམ་རྒྱུན་ཏུ་སྤྱད་

་
པར་བྱའོ། །ལྷུང་བཟེད་འབྲེལ་མེད་དེ་ལ་སྣོད་དང་ཁ་གཡོགས་ལ་སོགས་པ་ཡོ་བྱད་
ཆེས་བཟང་པོ་ངེས་པར་སྦྱར་བར་བྱའོ། །ཡོ་བྱད་དམན་ཤོས་རྣམས་ནི་ལྷུང་བཟེད་བྱིན་
གྱིས་བརླབས་པ་ལ་སྦྱར་བར་བྱའོ་ཞེས་ཤུགས་ཀྱིས་བསྟན་ཏེ་ལུང་རྣམ་འབྱེད་ལས་ནི་
དངོས་སུ་གསུངས་སོ། །བསོད་སྙོམས་བླང་བ་ལ་སོགས་པ་ལ་སྤྱོད་པ་ན་ཕྱེ་ལ་སོགས་པ་
ཆེས་ཡང་བ་དང་ལྷུང་བཟེད་ལ་མི་གནོད་པ་རྣམས་ལྷུང་བཟེད་འབྲེལ་མེད་དེར་བླུག་པར་
བྱའོ། །ཆེས་ལྕི་བ་སོགས་ནི་ལྷུང་བཟེད་བྱིན་གྱིས་བརླབས་པ་དེར་བླུག་པར་བྱའོ་ཞེས་
ཤུགས་ཀྱིས་བསྟན་ཅིང་ཊི་ཀ་སོགས་ལས་དངོས་སུ་གསུངས་སོ། །ཟས་ཟ་བ་ཉིད་ཀྱི་བྱ་
བ་བསྒྲུབ་པའི་སྣོད་ཉིད་ལ་ནི་ལྷུང་བཟེད་འབྲེལ་མེད་དེ་སྦྱར་བར་མི་བྱ་བ་ཁོ་ན་སྟེ་དེའི་
ནང་ནས་ཟས་བཟའ་བར་མི་བྱའོ། །ལྷུང་བཟེད་བྱིན་གྱིས་བརླབས་པའི་ནང་ནས་བཟའ་
བར་བྱའོ་ཞེས་ཤུགས་ཀྱིས་བསྟན་ཏེ་ལུང་རྣམ་འབྱེད་ལས་དངོས་སུ་གསུངས་སོ། །ཟས་
ཀྱིས་འབགས་པ་འཁྲུ་བ་ལ་སོགས་པའི་བྱི་དོར་ཡང་དང་པོར་ལྷུང་བཟེད་འབྲེལ་བ་མེད་
པ་ལ་བྱ་ཞིང་ཕྱིས་བྱིན་གྱིས་བརླབས་པ་ཤོས་ལ་བྱའོ། །དེ་ལྟར་བྱ་བ་ནི་ལྷུང་བཟེད་ངན་
པ་ཐ་ཆད་དེས་ཡུན་རིང་དུ་ཐུབ་པར་བྱ་བའི་ཕྱིར་རོ། །དེ་ལྟར་འཆང་དགོས་པ་ནི་ཆད་
ལས་ཏེ། ལུང་རྣམ་འབྱེད་ལས། འདི་ནི་རེ་ཞིག་ཆད་པའི་ལས་ཡིན་ཏེ། ཚུལ་ཁྲིམས་ཡང་
དག་པར་རྗེས་སུ་བསྲུང་བས་ཇི་སྲིད་འཚོའི་བར་དུ་སྤྱད་པར་བྱའོ། །ཞེས་གསུངས་པའི་
ཕྱིར་རོ། །རང་ལ་ལྷུང་བཟེད་ཡོད་བཞིན་དུ་ལྷུང་བཟེད་གཞན་འཚོལ་བའི་སྤང་བའོ།། །།
གཉིས་པ་གོས་ལས་གྱུར་པ་ལ་ལྔ། ཁྱིམ་པའི་གཞི་ལས་གྱུར་པ་དང་། རབ་བྱུང་དང་།
འབྲལ་བ་དང་། དུས་ཁྱད་པར་ཅན་དང་། ཡུལ་ཁྱད་པར་ཅན་གྱི་གཞི་ལས་གྱུར་པའོ། །
དང་པོ་ལ་གཉིས། འཐག་འཇུག་དང་། འཐག་པ་བསྐྱེད་པའི་སྤང་བའོ། །དང་པོ་འཐག་
ཏུ་འཇུག་པའི་སྤང་བ་ལ་བཞི་ལས། དང་པོ་གླེང་གཞི་ནི་ནི་ཡུལ་མཉན་ཡོད་དུ་གང་ཟག་
ཉེ་དགས་ཉོན་མོངས་པ་འདོད་ཞེན་གྱིས་ཉེས་པ་ཐ་ག་པ་ཉེ་དུ་མ་ཡིན་པ་ལ་གླ་མ་བྱིན་
པར་འཐག་ཏུ་བཅུག་པས་མ་དད་པ་ལས་འདི་བཅས་སོ། །གཉིས་པ་དགག་བྱ་ནི་ཐ་ག་

པའི་ལོངས་སྤྱོད་ལ་གནོད་པ་དང་། རང་འདོད་པ་ཆེ་བ་དང་། མ་བྱིན་ལེན་གྱི་རྒྱུར་འགྲོ་
བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་ཐ་ག་པ་ཉེ་དུ་མ་ཡིན་པའི་ཁྱིམ་པ་
ལ་ཡིད་གཅུགས་ཁྱད་པར་ཅན་གྱིས་མ་ཡིན་པར་འཐག་གླ་མེད་པར་རང་དབང་བའི་
གོས་ཀྱི་རྒྱུ་རུང་བ་ཚད་ལྡན་རང་གིས་འཐག་ཏུ་འཇུག་པའམ་གཞན་ངག་གིས་བསྐོས་ཏེ་
གཞན་གྱིས་འཐག་ཏུ་བཅུག་ནས་ཁྲུ་གང་ཡན་ཆད་བཏགས་ཟིན་ཅིང་རྔན་པ་ལ་ཐོབ་བློ་
སྐྱེས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། གང་བྱས་ན་འཐག་
ཏུ་འཇུག་པའི་སྤང་བར་འགྱུར་ཞེ་ན། རིན་མེད་པར་བསྒོ་བས་སམ་གཞན་གྱིས་ཀྱང་
འཐག་ཏུ་བཅུག་ནའོ། །གཞན་ཉིད་དང་བཅས་པ་ལ་ནི་དེ་མ་བྱས་པ་ཉིད་མ་ཡིན་ནོ། །
ཞེས་གསུངས་ཏེ། དགེ་སློང་གིས་ཐ་ག་པ་ཁྱིམ་པ་ཉེ་དུ་མིན་པ་ལ་རིན་ཏེ་རྔན་པ་མེད་པར་
དགེ་སློང་རང་གིས་ངག་གིས་བསྒོ་བས་སམ། དགེ་སློང་གིས་བསྐོས་པའི་ཕོ་ཉ་བ་ལ་
སོགས་པ་གཞན་གྱིས་ཀྱང་འཐག་ཏུ་བཅུག་ན་སྤང་བར་འགྱུར་བའོ། །གལ་ཏེ་འཐག་
གླར་རྐུ་སེམས་བྱུང་ན་ནི། འགྲེལ་ཆུང་ལས་། ལས་བྱེད་པ་ལ་གླ་མ་བྱིན་ན་ཕམ་མོ་ཞེས་
བཤད་དེ་རྐུ་སེམས་བྱུང་ན་སྤང་བ་འདིའི་སྟེང་དུ་མ་བྱིན་ལེན་གྱི་ཕམ་པ་ཡང་འབྱུང་ངོ་། །གླ་
རྔན་གྱིས་འཐག་ཏུ་འཇུག་པ་ལ་ལྟུང་བ་མེད་དེ། རྣམ་འབྱེད་ལས། གླ་རྔན་གྱིས་འཐག་ཏུ་
འཇུད་པ་(འཇུག་པ་)ལ་ལྟུང་བ་མེད་དོ་ཞེས་གསུངས་པས་སོ། །ཐ་ག་པ་ཉེ་དུ་དང་ཉེ་དུ་མ་
ཡིན་པའི་གང་ཟག་གཉིས་ཀ་ལ་འཐག་ཏུ་བཅུག་ན་ཉེ་དུ་མ་ཡིན་པ་ལས་གཞན་ཉེ་དུ་ཉིད་
དང་བཅས་པ་ལ་ནི་ཉེ་དུ་མ་ཡིན་པས་འཐག་པ་དེ་མ་བྱས་པ་ཉིད་མ་ཡིན་ཏེ་ཉེ་དུ་མ་ཡིན་
པས་འཐག་པའི་དབང་གིས་སྤང་བའི་ལྟུང་བྱེད་དུ་འགྱུར་བ་ཡིན་ནོ། །དེ་ཡང་ཉེ་དུ་མ་
ཡིན་པས་བཏགས་པ་དེ་ཁྲུ་གང་ཡན་ཆད་ཡོད་ན་དངོས་གཞིར་འགྱུར་གྱི། ཐ་ག་པ་ཉེ་དུ་
དང་ཉེ་དུ་མ་ཡིན་པས་ཁྲུ་ཕྱེད་ཕྱེད་བཏགས་པ་ལ་ནི་ན་སྨད་དོ། །དེ་ལ་ཉེ་དུས་བཏགས་པའི་
ཆ་ནས་ལྟུང་བ་མེད་དོ། །དེ་བཞིན་དུ་རང་དང་། གཞན་ཁྱིམ་པ་ཉེ་དུ་མ་ཡིན་པ་གཉིས་
ཀས་བཏགས་པ་དང་། གླ་བྱིན་པ་དང་མ་བྱིན་པའི་གང་ཟག་གཉིས་ཀས་དང་། ཁྱིམ་པ་

དང་རབ་བྱུང་གཉིས་ཀས་བཏགས་པ་ནི་གཞན་ཉིད་དང་བཅས་པའོ། །དེ་ལ་རང་གཞན་
གཉིས་ཀས་བཏགས་པ་ལས་རང་གི་ཆ་ལ་ཉེས་བྱས་དང་། གཞན་གྱི་ཆ་ལ་དངོས་གཞིའོ། །
རང་གི་ཆའི་ཉེས་བྱས་དེ་ནི་བཟོ་རྗེས་སུ་བསྒྲུབ་པར་མི་བྱའོ་ཞེས་པ་དང་འགལ་བས་ཡིན་
གྱི་འདིར་གཏོགས་མིན་ནོ། །དེ་བཞིན་དུ་གླ་བྱིན་པས་བཏགས་པ་ལྟུང་མེད་དང༌། མ་
བྱིན་པས་བཏགས་པ་ལས་དངོས་གཞིའོ། །རབ་བྱུང་ལས་ན་སྨད་དང༌། ཁྱིམ་པ་ལས་
དངོས་གཞིའོ། །རྔོན་པ་མེད་པར་གོས་འཐག་ཏུ་འཇུག་པའི་སྤང་བའོ།། །།
གཉིས་པ་འཐག་པ་བསྐྱེད་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་
ཟག་ཉེ་དགས་ཉོན་མོངས་པ་འདོད་ཞེན་གྱིས་ཉེས་པ་ཁྱིམ་པ་ཕོ་མོ་གཉིས་གོས་འབུལ་
བར་སྤགས་པ་འཐག་པའི་ཐ་ག་པ་ལ་རས་ཀྱི་སྣ་ཞེང་སྐྱེད་བཅུག་པ་ལས་འདི་བཅས་སོ། །
གཉིས་པ་དགག་བྱ་ནི་སྦྱིན་བདག་དང་ཐ་ག་པའི་ལོངས་སྤྱོད་ལ་གནོད་པ་དང་། རང་
འདོད་པ་ཆེ་བ་དང༌། མ་བྱིན་ལེན་གྱི་རྒྱུར་འགྲོ་བའོ། །གསུམ་པ་ངོ་བོ་ནི། བཅས་ལྡན་
དགེ་སློང་གིས་རང་ལ་སྦྱིན་བདག་ཉེ་དུ་མ་ཡིན་པའི་ཁྱིམ་པས་བསྔོས་པའི་གོས་རྒྱུ་དེ་ཐ་
ག་པ་ཁྱིམ་པ་ཉེ་དུ་མ་ཡིན་པ་ལ་སྦྱིན་བདག་དེས་འཐག་ཏུ་འཇུག་པ་ལ་རང་གིས་སམ་
རང་གི་ངག་གིས་བསྐོས་པའི་གང་ཟག་གིས་སྦྱིན་བདག་གི་བསྔོས་ཚོད་ལས་ལྷག་པའི་
རུང་བ་ཚད་དང་ལྡན་པའི་འཐག་པ་བསྐྱེད་ནས་ལྷག་པའི་གོས་ལ་ཐོབ་བློ་སྐྱེས་པའམ་མ་
ལྷག་ཀྱང་ཐ་ག་པ་ལས་ཆེར་སྐྱེད་པའི་རྔོན་པ་ལ་ཐོབ་བློ་སྐྱེས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས། དངོས་གཞི་དང་། སེལ་བའོ། །དང་པོ་ནི།
དེའི་ཕྱིར་བཏག་པར་བྱ་བ་བསམ་པ་ལས་བྱུང་བ་ཉིད་དོ། །ཁོ་ལག་ཆེ་བ་ཉིད་དམ་འབྲས་
བཟང་བ་ཉིད་ལ་ཐ་ག་པ་ངེས་པར་སྦྱར་བའོ། །གལ་ཏེ་སྦྱིན་བདག་གི་ཟད་ནའོ། །རྔན་
པ་མ་བྱིན་ན་ཡང་ངོ་། །སྦྱིན་པར་བྱེད་པས་དེའི་དོན་དུ་རྗེས་སུ་མ་གནང་བ་ལྟ་བུ་ནི་བྱེད་པ་
པོ་དག་ཡིནནོ། །གྲུབ་པ་ནི་དངོས་གཞིའོ། །ཞེས་གསུངས་ཏེ། འཐག་པ་བསྐྱེད་པའི་སྤང་
བ་འདིའི་བྱེད་པ་པོ་གང་ཞེ་ན། ལྟུང་བ་འབྱིན་པ་པོའི་དགེ་སློང་དེའི་ཕྱིར་རམ་ཆེད་དུ་

བཏག་པར་བྱ་བ་ཉིད་ཀྱི་གོས་འདི་དགེ་སློང་དེ་ལ་སྦྱིན་ནོ་སྙམ་དུ་སྦྱིན་བདག་གི་བསམ་
པ་ལས་བྱུང་བ་ནི་བྱེད་པ་པོ་ཉིད་དོ། །བྱེད་པ་པོ་དེ་ཁོ་ནར་ཟད་དམ་ཞེ་ན། ཞེང་ཆེ་བ་དང་
ཁྲུན་རིང་བའི་ཁོ་ལག་ཆེ་བ་ཉིད་དམ། འཇུར་མདུད་མེད་པར་ཐར་གྱིས་ཞག་པ་དང་ཐག་
རན་བཟང་བ་ལ་སོགས་པའི་འབྲས་བཟང་བ་ཉིད་ལ་ཐ་ག་པ་དེ་དགེ་སློང་གིས་ངེས་
པར་སྦྱར་བ་ལྟུང་བའི་བྱེད་པ་པོའོ། །གང་གི་ཚེ་དངོས་གཞིར་འགྱུར་ཞེ་ན། འཐག་པ་
བསྐྱེད་པས་གལ་ཏེ་སྦྱིན་བདག་གི་དོག་པ་ལ་སོགས་པ་བསྔོས་ཚོད་ལས་ལྷག་པ་ཟད་ན་
སྦྱིན་བདག་ལ་གནོད་པའི་ཆ་ནས་འཐག་པ་བསྐྱེད་པའི་དངོས་གཞིར་འགྱུར་བའོ། །དེར་
མ་ཟད་དོག་པ་ལ་སོགས་པ་བསྔོས་ཚོད་ལས་ལྷག་པ་མ་ཟད་ཀྱང་ཐ་ག་པ་ལ་འཐག་པ་
བསྐྱེད་པའི་རྔན་པ་སྦྱིན་བདག་གམ་དགེ་སློང་གིས་མ་བྱིན་ནུ་ཡང་ངོ་ཞེས་དངོས་གཞིར་
འགྱུར་བའོ། །དེ་ནི་འཐག་པ་བསྐྱེད་པ་དེས་ཐ་ག་པ་ལ་གནོད་པའི་ཆ་ནས་སྤང་བར་
འགྱུར་བའོ། །དེ་ལྟར་ཊི་ཀ་ལས། སྦྱིན་པར་བྱེད་པའི་དོག་པ་ལ་སོགས་པ་ཟད་པ་དང་།
ཐ་ག་པ་རྔན་པ་མ་བྱིན་པ་གཉི་ཀ་ཡང་སོ་སོར་ལྟུང་བའི་བྱེད་པ་པོའི་གཙོ་བོ་ཡིན་པར་ཤེས་
པར་བྱ་བའི་ཕྱིར་རོ། །དེས་ན་དེ་གཉིས་གང་ཡང་རུང་བ་གཅིག་ཡོད་པ་ན་ཡང་འདིར་
དངོས་གཞིར་འགྱུར་བ་ཁོ་ན་ཡིན་ནོ། །ཞེས་གསུངས་སོ། །འདི་ལ་བྱ་ཊིཀ་ལས། རྔན་པ་
མ་བྱིན་པ་ནི་འདིའི་ཡན་ལག་མ་ཡིན་ཏེ། དེ་ནི་ལྟུང་བ་སྔ་མར་གཏོགས་སོ་ཞེས་རྔན་པ་མ་
བྱིན་པའི་ཆ་ལྟུང་བ་སྔ་མར་གཏོགས་པར་བཞེད་དོ། །འདིར་རྔན་པ་སྟེར་བར་ཁས་བླངས་
པ་མ་བྱིན་ན་ནི་མ་བྱིན་ལེན་གྱི་ཕམ་པ་འབྱུང་སྟེ། ཊཱི་ཀ་ལས། ཁས་བླངས་པ་མ་བྱིན་ན་
ནི་མ་བྱིན་པར་ལེན་པ་ལས་བྱུང་བའི་ཁ་ན་མ་ཐོ་བར་ཡང་འགྱུར་བ་ཉིད་དོ། །ཞེས་
གསུངས་པས་སོ། །དེ་བཞིན་དུ་རྔན་པ་སྟེར་བར་ཁས་མ་བླངས་ཀྱང་དེ་ལ་རྐུ་སེམས་བྱུང་
ནས་མ་སྦྱིན་ན་ནི་ཕམ་པ་འབྱུང་ངོ༌། །སྦྱིན་པར་བྱེད་པས་ཏེ་སྦྱིན་བདག་གིས་ཁོ་ལག་ཆེ་
བ་དང་འབྲས་བཟང་བ་དེའི་དོན་དུ་འཕགས་པ་ཁྱོད་རང་ཐ་ག་པའི་ཀན་དུ་བཞུད་ལ་ཁྱོད་
ཅི་དགའ་བའི་གོས་བྱེད་དུ་ཆུག་ཅིག་ཅེས་དགེ་སློང་ལ་རྗེས་སུ་མ་གནང་བ་ལྟ་བུ་ནི་ལྟུང་

བ་འདི་སྐྱེད་པའི་བྱེད་པ་པོ་དགུ་ཡིན་ནོ། །རྔོན་པ་མ་བྱིན་པའི་ཆ་ནས་ལྟུང་བ་འབྱུང་བ་ལ་
ཐ་ག་པས་འཐག་གླ་རྗེས་སུ་མ་གནང་བ་ཡང་འདིས་མཚོན་ནོ། །ཐ་ག་པའི་ཀན་དུ་བཞུད་
ལ་ཁྱོད་ཅི་དགའ་བའི་གོས་བྱེད་དུ་ཆུག་ཅིག་ཅེས་དགེ་སློང་ལ་སྦྱིན་བདག་གིས་གནང་ན་
ནི་སྦྱིན་པར་བྱེད་པའི་དོག་པ་ལ་སོགས་པ་ཟད་པའི་དབང་གིས་ལྟུང་བར་འགྱུར་བ་མི་
འབྱུང་སྟེ། རྣམ་འབྱེད་ལས། གལ་ཏེ་ག་གེ་མོ་ཞིག་ཏུ་གོས་འཐག་ཏུ་བཅུག་གིས་དེ་ཁྱོད་
ཀྱིས་བལྟ་བར་བྱའོ་ཞེས་སྔར་བསྟབས་པར་གྱུར་ན་ལྟུང་བ་མེད་དོ་ཞེས་གསུངས་པའི་
ཕྱིར་རོ། །དེས་མཚོན་ནས་ཐ་ག་པས་འཐག་གླ་རྗེས་སུ་གནང་ན་རྔན་པ་མ་བྱིན་པའི་
དབང་གིས་ལྟུང་བར་འགྱུར་བ་མི་འབྱུང་བར་ཤེས་པར་བྱའོ། །འཐག་པ་བསྐྱེད་པའི་གོས་
གྲུབ་སྟེ་ཐོབ་པ་ནི་དངོས་གཞི་ཉིད་ཀྱི་བྱེད་པ་པོའོ། །གཉིས་པ་ནི། མདུན་རོལ་ཏུ་དེའི་
ཕྱིར་བསམ་པ་ལས་བྱུང་བ་རྗེས་སུ་བསྒྲུབ་པ་ཐ་དད་པ་ནི་ཉེས་བྱས་ཀྱིའོ། །མ་བསྒོས་
པར་ཉེ་བར་འགྲོ་བ་ནི་དེ་ཉིད་དོ། །ཞེས་གསུངས་ཏེ། གོས་གྲུབ་པའི་མདུན་རོལ་ཏུ་དགེ་
སློང་གིས་འཐག་པ་བསྐྱེད་པ་དེའི་ཕྱིར་འཐག་པ་བསྐྱེད་པའི་བསམ་པ་ལས་བྱུང་བ་ལུས་
ངག་གི་རྗེས་སུ་བསྒྲུབ་པ་ཐ་དད་པ་ཐོག་མར་སྟན་ལས་འཕགས་པ་ནས་བཟུང་ཐ་ག་པ་
ལ་བུ་རམ་གྱི་ཝུ་བ་གཙོ་བོར་བྱས་ཏེ་སྤྱོད་མང་བཏབ་པའི་ཟས་མངར་པོ་དྭགས་ཀྱི་ལ་དུ་
སྟེར་བ་དང་། བཅོས་མའམ་རྫུན་གྱིས་ངོ་བསྟོད་དང་ངོ་དགའ་བྱེད་པའི་ཚིག་སྨྲ་ཞིང་ཐག་
རན་བཟང་བར་གྱིས་ཤིག་ཅེས་སྨྲ་བ་ལ་སོགས་པ་རྣམས་ནི་སྦྱོར་བ་གཅིག་པའི་ཕྱིར་སྦྱོར་
བའི་ཉེས་བྱས་གཅིག་ཉིད་ཀྱི་བྱེད་པ་པོའོ། །སྦྱིན་བདག་གིས་དགེ་སློང་དེ་ལ་ཁྱོད་ཀྱི་ཕྱིར་
གོས་འཐག་ཏུ་གཞུག་གིས་དུས་དུས་སུ་བཞུད་ལ་གོས་འཐག་པ་གཟིགས་ཤིག་ཅེས་མ་
བསྒོས་པར་དགེ་སློང་དེས་འཐག་པ་བསྐྱེད་པའི་བསམ་པས་ཐ་ག་པའི་དྲུང་དུ་ཉེ་བར་
འགྲོ་བ་ནི་སྦྱོར་བའི་ཉེས་བྱས་དེ་ཉིད་ཀྱི་བྱེད་པ་པོ་ཉིད་དོ། །ཅུང་ཟད་ཀྱང་མི་སྨྲ་མོད་ཀྱི་
འོན་ཀྱང་ཉེས་བྱས་སུ་འགྱུར་རོ་ཞེས་ཊཱི་ཀ་ལས་སོ། །གཞན་ཡང་གོས་འཐག་པ་ལས་
གཞན་པ་ནོར་དང་ཟས་དང་གནས་ཁང་ལ་སོགས་པ་སྦྱིན་བདག་གིས་རང་ལ་བསྔོས་

ཚོད་ལས་ལྷག་པ་རྐུ་སེམས་དང་ཡིད་གཅུགས་ཁྱད་པར་ཅན་ལས་གཞན་པས་དགོས་
མེད་དུ་བསྐྱེད་པ་ཐམས་ཅད་ལ་ཉེས་བྱས་སོ། །རང་ལ་བསྔོས་པའི་གོས་འཐུག་པ་ཐག་
བཟང་བ་དང་རྒྱ་ཆེར་བསྐྱེད་པའི་སྤང་བའོ།། །།
གཉིས་པ་རབ་ཏུ་བྱུང་བའི་གཞི་ལས་གྱུར་པ་བྱིན་འཕྲོག་གི་སྤང་བ་ལ་བཞི་ལས། དང་པོ་
གླེང་གཞི་ནི་ཡུལ་མཉན་ཡོད་དུ་གང་ཟག་དགའ་བོས་ཉོན་མོངས་པ་མི་བཟོད་པས་ཉེས་
པ་རང་དང་ལྷན་ཅིག་གནས་པའི་དགེ་སློང་ཆོས་ཞེས་པ་ལ་གོས་བྱིན་ཏེ་ཁོ་ཕྱི་བཞིན་
འབྲང་མ་འདོད་པ་ན་གོས་སླར་ཕྲོགས་པས་འདི་བཅས་སོ། །གཉིས་པ་དགག་བྱ་ནི་རང་
རིགས་ཀྱི་ལོངས་སྤྱོད་ལ་གནོད་པ་དང་། མ་བྱིན་ལེན་པའི་རྒྱུར་འགྲོ་བའོ། །གསུམ་པ་ངོ་
བོ་ནི། བཅས་ལྡན་དགེ་སློང་གིས་རུང་ཞིང་ཚད་དང་ལྡན་པའི་གོས་སམ་ལྷུང་བཟེད་དེ་
དགེ་སློང་གཞན་ལ་དབང་བ་ལ་རང་ཉིད་དབང་བར་འདུ་ཤེས་འཁྲུལ་བའི་སྒོ་ནས་རང་
ངམ་གཞན་ངག་གིས་བསྐོས་པས་སྦྱོར་བ་ལུས་ངག་ཏུ་གྲུབ་པས་ཕྲོགས་ཏེ་ཕ་རོལ་པོ་
ལས་བྲལ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་མདོ་རྒྱས་
གཉིས་ལས་དང་པོ་ནི། དབྲལ་བར་བྱ་བ་དགེ་སློང་ཉིད་དོ། །དབྲོག་པར་བྱ་བ་རང་གི་
ཉིད་མ་ཡིན་ནའོ། །དེ་གོས་ཉིད་ཡིན་ནའོ། །དེའིའམ་དེས་བསྐོས་པའི་ལུས་དང་ངག་
བསྡུས་པའམ། ཐ་དད་པ་དག་གིས་དབྲོག་པའི་དོན་དུ་ཞུགས་པ་ལྟ་བུ་ནི་བྱེད་པ་པོ་དག་
ཡིན་ནོ། །ལུས་ལས་ཐ་དད་པའི་དངོས་པོར་གྱུར་པ་མཐར་ཐུག་པ་ན་མཐའིའོ། །ཞེས་
གསུངས་ཏེ། གོས་འཕྲོག་པའི་སྤང་བ་འདིའི་བྱེད་པ་པོ་གང་ཡིན་ཞེ་ན། གོས་གང་ལས་
དབྲལ་བར་བྱ་བ་དགེ་སློང་ཡིན་པ་ཡན་ལག་ཉིད་དོ། །དགེ་སློང་གིས་དགེ་སློང་མ་ལས་
ཕྲོགས་ཀྱང་ཉེས་བྱས་སུ་ཟད་པར་ལུང་ཞུ་བ་ལས་གསུངས་སོ། །དབྲལ་ནི་ཕྲལ་གྱི་མ་
འོངས་པའི་ཚིག་གོ །སུ་ལ་དབང་བའི་དངོས་པོ་འཕྲོག་ན་ཞེ་ན། གོས་ལྟ་བུ་དབྲོག་པར་
བྱ་བ་རང་གི་ཉིད་མ་ཡིན་པར་དགེ་སློང་གཞན་དེ་དབང་བ་ཉིད་ཡིན་ནའོ། །དབྲོག་ནི་
ཕྲོགས་པའི་མ་འོངས་པའི་ཚིག་གོ །དེ་ལྟར་དབྲོག་པར་བྱ་བའི་གོས་དེ་གཞན་གྱིས་དེ་ལ་

བྱིན་པ་ཡིན་ཡང་རུང་རང་གིས་ལྟོས་པ་མེད་པའི་སེམས་ཀྱིས་བྱིན་པ་ཡིན་ཡང་རུང་
བདག་པོ་ཁོ་ཉིད་ལ་དང་པོ་ནས་དབང་བ་ཡིན་ཡང་རུང་དེ་ཕྲོགས་ན་ལྟུང་བ་འདིར་འགྱུར་
རོ། །བྱིན་འཕྲོག་གི་སྤང་བའི་ཡན་ལག་ལ་རང་གི་ཡིན་པར་འདུ་ཤེས་འཁྲུལ་བ་ཞེས་
བཤད་པ་མི་འཐད་པར་ཐལ། གཞན་གྱིས་བྱིན་པ་རང་གིས་འཕྲོག་པ་དང་གཞན་གྱི་ཕྱིར་
རང་གིས་ཕྲོགས་ནའང་སྤང་ལྟུང་དུ་འགྱུར་བར་ལུང་དང་ཊི་ཀ་དང་བམ་ལྔ་སོགས་ལས་
བཤད་པའི་ཕྱིར་ཞེས་ཁ་ཅིག་གིས་ཟེར་ཡང་། སྐྱོན་མེད་དེ། །གཞན་གྱིས་བྱིན་ཀྱང་རང་
གི་ཡིན་པར་འདུ་ཤེས་ནས་འཕྲོག་པ་དང་། རང་གི་ཡིན་པར་འདུ་ཤེས་པའི་དངོས་པོ་དེ་
གཞན་ལ་སྦྱིན་པའི་ཆེད་དུ་འཕྲོག་པ་ཡོད་པའི་ཕྱིར་རོ། །གལ་ཏེ་རང་གི་ཡིན་པའི་འདུ་
ཤེས་མེད་པར་གཞན་གྱི་ཡིན་པར་འདུ་ཤེས་ནས་འཕྲོག་པ་ཡིན་ན་རྐུ་སེམས་ཡོད་ཅིང་དེ་
ལྟར་ན་ཕམ་པར་འགྱུར་ཏེ། །ཊི་ཀ་ལས། ཁ་ན་མ་ཐོ་བ་འདི་ལ་རྐུ་སེམས་མེད་པ་ཡིན་གྱི་
རྐུ་སེམས་ཡོད་ན་ནི་མ་བྱིན་པར་ལེན་པར་གཏོགས་པའི་ཁ་ན་མ་ཐོ་བར་ཡང་འགྱུར་རོ། །
ཞེས་དང༌ ། འོད་ལྡན་ལས། རང་གི་ཡིན་པར་འདུ་ཤེས་པ་དང་ལྡན་པའི་ཕྱིར་རོ། །དེ་
ལྟར་ཡང་འདིར་རྣམ་པར་འབྱེད་པ་ལས་དགའ་བོ་ཁྲོས་ནས་སྨྲས་པ་དང༌། གླེན་པ་ཅི་
ངས་ཁྱོད་ལ་ཆོས་རྣམས་ལ་ཆོས་དང་ལྡན་པས་སྣམ་སྦྱར་བྱིན་ནམ། འོན་ཀྱང་ངས་ནི་ལྷན་
ཅིག་འགྲོ་བར་བྱའོ་སྙམ་ནས་ཡིན་གྱི་གལ་ཏེ་མི་འགྲོ་ན་སྣམ་སྦྱར་འོན་ཅིག་ཅེས་འབྱུང་བ་
ལྟ་བུ་སྟེ། དེ་ལྟ་བས་ན་རྐུ་སེམས་མེད་ན་རང་གིས་བྱིན་པ་འཕྲོག་པ་ལ་ཁ་ན་མ་ཐོ་བ་འདི་
ཡིན་ནོ། །རྐུ་སེམས་ཡོད་ན་ནི་མ་བྱིན་པར་ལེན་པར་འགྱུར་བར་རིག་པར་བྱའོ། །ཞེས་
དང༌། ཞུ་འགྲེལ་ལས་ཀྱང་། རང་གི་ཡིན་པའི་འདུ་ཤེས་ཀྱིས་འཕྲོག་ན་ལྟུང་བ་འདིར་
གསུངས་སོ། །དེ་ལྟ་མ་ཡིན་ན་ཕམ་པར་ཐལ་བར་འགྱུར་རོ། །ཞེས་དང་། འདུལ་བ་
བསྡུས་པ་ལས། རང་གི་འདུ་ཤེས་ཀྱིས་འཕྲོག་པའོ། །རྣམ་པ་གཞན་དུ་ན་ཕམ་པར་
འགྱུར་རོ། །ཞེས་གསུངས་པའི་ཕྱིར་རོ། །དེ་ཡང་རྗེའི་ཟིན་བྲིས་ལས། འགྲེལ་པར། ཁ་
ན་མ་ཐོ་བ་འདི་རྐུ་སེམས་མེད་པ་ཡིན་གྱི། རྐུ་སེམས་ཡོད་ན་ནི་མ་བྱིན་པར་ལེན་པར

གཏོགས་པའི་ཁ་ན་མ་ཐོ་བར་ཡང་འགྱུར་རོ་ཞེས་གསུངས་པའི་ཡང་སྒྲས། མ་བྱིན་པ་དང་
གཞི་མཐུན་པ་གཅིག་ཡོད་པར་བཤད་དམ་དཔྱད་དོ་ཞེས་གསུངས་ཀྱང་། གཞི་མཐུན་པ་
མེད་དེ། ཀུན་སློང་གི་རྣམ་པ་ཐ་དད་པའི་ཕྱིར། དེས་ན་ཡང་སྒྲས་རྐུ་སེམས་མེད་པ་སྤང་
ལྟུང་དུ་འགྱུར་བར་མ་ཟད་རྐུ་སེམས་ཡོད་ན་ཕམ་པར་ཡང་འགྱུར་རོ་ཞེས་པའི་དོན་ནོ། །
དབྲོག་པར་བྱ་བ་དེ་གོས་ཉིད་ཡིན་ན་སྤང་ལྟུང་སྐྱེད་པའོ། །འདིའི་གོས་ཀྱི་ཚད་ནི་ཞུ་བ་
ལས། དགེ་སློང་གིས་དགེ་སློང་ལ་ཆོས་གོས་ཁྲུ་གང་བས་ཆུང་བ་བསྩལ་ནས་འཕྲོག་གམ།
འཕྲོག་ཏུ་རྩལ་ན་ཅིར་འགྱུར་ལགས། ཉེས་བྱས་སོ་ཞེས་གསུངས་པས་ཁྲུ་གང་དུ་ལོངས་
པ་ཡན་དགོས་སོ། །ཊི་ཀ་ལས། འདིར་གོས་ཞེས་སྨོས་པ་ནི་མཚོན་པ་སྟེ་དགེ་སློང་གི་ཡོ་
བྱད་གཞན་ཡང་འཕྲོག་ན་དངོས་གཞིའི་ཁ་ན་མ་ཐོ་བར་འགྱུར་རོ། །ཞེས་གསུངས་པ་ནི་
ལྷུང་བཟེད་ལ་སྦྱར་རོ། །དེ་གཉིས་ལས་གཞན་པའི་ཡོ་བྱད་ནི་ཕྲོགས་ཀྱང་དངོས་གཞིར་
མི་འགྱུར་ཏེ། ཡོ་བྱད་ཀྱི་གཙོ་བོ་མ་ཡིན་པས་ཡུལ་ལ་གནོད་པ་ཤས་ཆུང་བའི་ཕྱིར་ཞེས་
བྱ་འདུལ་འཛིན་གསུངས་སོ། །སྦྱོར་བ་གང་བྱེད་པ་པོ་ཡིན་ཞེ་ན། ལྟུང་བ་འབྱིན་པ་པོ་
དགེ་སློང་དེའི་ལུས་དང་ངག་གཉིས་ཀ་བསྡུས་པའམ་དགེ་སློང་དེས་མངོན་སུམ་དུ་བསྐོས་
པའི་གང་ཟག་གི་ལུས་དང་ངག་གཉིས་ཀ་བསྡུས་པ་སྟེ་ལུས་དང་ངག་གཉིས་ཀའི་བྱེད་པ་
ལ་བརྟེན་པ་ལུས་ཀྱིས་འཕྲོག་པ་དང་ངག་གིས་ཚུར་ཐོངས་ཞེས་བརྗོད་པ་ལྟ་བུའམ།
ལུས་དང་ངག་ཐ་དད་པ་ལུས་རྐྱང་བ་དང་ངག་རྐྱང་བ་དག་གིས་དབྲོག་པའི་དོན་དུ་
ཞུགས་པ་ལྟ་བུ་ནི་ལྟུང་བ་འདི་སྐྱེད་པའི་བྱེད་པ་པོ་དག་ཡིན་ནོ། །གནས་སྐབས་གང་ལ་
ཡན་ལག་དེ་དག་ཁ་ན་མ་ཐོ་བ་གང་གི་བྱེད་པ་པོ་ཡིན་ཞེ་ན། གོས་དེ་དབྲལ་བར་བྱ་བའི་
དགེ་སློང་གི་ལུས་ལས་འབྲེལ་མེད་ཐ་དད་པའི་དངོས་པོར་གྱུར་པ་མཐར་ཐུག་པ་ན་
མཐའི་དངོས་གཞིའི་བྱེད་པ་པོའོ། །ལུས་ལས་ཐ་དད་པ་ཞེས་པ་ནི་མཚོན་པ་ཙམ་ཡིན་ཏེ།
གཞན་དུ་ན་ཆོས་གོས་གདང་ལ་བཀལ་ཏེ་འདུག་པ་འཕྲོག་ན་མཐར་ཐུག་གྲུབ་པ་མི་
འཐད་པར་འགྱུར་རོ། །དེ་ལ་འཕྲོག་ཏུ་འཇུག་ཡུལ་དེ་དགེ་སློང་ཡིན་ན་དེ་ལ་ཡང་སྤང་

ལྟུང་འབྱུང་སྟེ། རྣམ་འབྱེད་ལས། དགེ་སློང་འཕྲོག་ཏུ་འཇུད་ན་ཇི་སྲིད་དུ་གོས་ཀྱི་གྲྭ་ལུས་
ལས་འབྲལ་བར་མི་བྱེད་པ་དེ་སྲིད་དུ་གཉིས་ཀ་ལ་ཉེས་བྱས་རེ་རེར་འགྱུར་ལ། གོས་ཀྱི་
གྲྭ་ལུས་ལས་འབྲལ་བར་བྱེད་ན་གཉིས་ཀ་ལ་སྤང་བའི་ལྟུང་བྱེད་རེ་རེར་འགྱུར་རོ། །ཞེས་
གསུངས་པས་སོ། །མཚོ་ཊཱིཀ་ལས། མཐར་ཐུག་ནི་ཐོབ་བློ་སྐྱེས་པའོ་ཞེས་གསུངས་ཀྱང་།
རྗེའི་ཟིན་བྲིས་ལས། མཐར་ཐུག་ལ་ཐོབ་བློ་སྐྱེས་པ་ཟེར་རོ། །དེ་ལྟར་ན་ཀུན་སློང་ལ་རྐུ་
སེམས་མི་སྲིད་པར་འདོད་པ་དང་འགལ་ཏེ། འདི་ལ་རྐུ་སེམས་སྲིད་པའི་ཕྱིར་ཏེ། དེས་ན་
ལུས་ལས་ཞེས་གསུངས་པས། ཕ་རོལ་པོའི་ལུས་ལས་ཐ་དད་དུ་སོང་བའམ། དེའི་
གནས་ནས་སྤགས་པ་ལྟ་བུ་ལ་བྱ་དགོས་པ་འདྲའོ། །ཐ་དད་པའི་མཐའ་ཡང་ཅི་ཙམ་དུ་
གོས་ཀྱི་གྲྭ་ལུས་ལས་འབྲལ་བར་བྱེད་ན་སྤང་བའི་ལྟུང་བྱེད་དོ་ཞེས་གསུངས་པ་ལྟར་རོ། །
ཞེས་གསུངས་ཤིང་། དཔག་སྙེ་ལས། སྔར་བྱིན་པ་ཕྲོགས་ཏེ་ཕ་རོལ་པོ་ལས་བྲལ་བའོ། །
ཞེས་གསུངས་སོ། །གཉིས་པ་རྒྱས་པར་བཤད་པ་ལ་བཞི་ལས། དང་པོ་མཐའི་སེལ་བ་ནི།
སྦྱོར་བ་ལ་ནི་ཉེས་བྱས་ཀྱིའོ། །ཞེས་གསུངས་ཏེ། མཐར་ཐུག་གྲུབ་པའི་སྔ་རོལ་ཀྱི་སྦྱོར་
བ་ལ་ནི་ཉེས་བྱས་ཀྱི་བྱེད་པ་པོའོ། །གཉིས་པ་ཕྱིར་བཅོས་པའི་ཁྱད་པར་ནི། དེ་ནི་ཕྱིར་
སྦྱིན་པར་བྱ་བ་ཉིད་དོ། །ཞེས་གསུངས་ཏེ། གོས་ཕྲོགས་པ་དེ་ནི་བདག་པོ་དེ་ཉིད་ལ་ཕྱིར་
གཏན་དུ་སྦྱིན་པར་བྱ་བ་ཉིད་དོ། །དེ་ཡང་སོ་སོར་ཐར་པའི་མདོ་ལས། ལྷག་མ་ཡོད་ན་
ཕྱིར་སྦྱིན་པར་བྱ་ཞིང་ཞེས་གསུངས་པས་སྲིལ་ལ་སོགས་པས་ཟོས་པ་དང་། སྤྱད་དེ་རྙིང་
པའི་ལྷག་རོལ་དམ་དུམ་དུ་གྱུར་པ་ཡོད་ན་དེ་ཡང་སླར་སྦྱིན་པར་བྱའོ། །ཇི་སྲིད་དུ་མི་སྦྱིན་
པ་དེ་སྲིད་དུ་ལྟུང་བ་བཤག་ཏུ་མི་རུང་ངོ༌། །འདི་ལ་སོར་འགྲེལ་ཀུན་བཏུས་ལས། ཕྱིར་
སྦྱིན་པར་བྱ་བ་ནི་སྤང་ཞིང་བྲལ་བར་བྱ་བའི་ཆོ་ག་ཡིན་ལ་དེའི་འོག་ཏུ་ཞག་གཅིག་ལ་
སོགས་པ་ལོན་ན་ལྟུང་བ་དེ་ཆོས་བཞིན་དུ་ཕྱིར་བཅོས་པར་བྱའོ། །ཞེས་བཤད་ཀྱང་། བྱ་
ཊིཀ་ལས། འདི་དང་ལྷུང་བཟེད་ལ་ནི་སྤངས་ནས་ཞག་ལོན་མི་དགོས་པར་བཤག་ཏུ་རུང་
ལ། ཞེས་དང༌། བུ་ཊིཀ་ལས། འདི་དང་ལྷུང་བཟེད་གཉིས་གཏན་སྤང་ཡིན་པས་ཞིག་མ་

ལོན་པར་བཤག་ཏུ་རུང་ལ། གཞི་གང་ལས་ལྟུང་བ་བྱུང་བ་དེ་གཏན་མེད་པ་ཐམས་ཅད་
ལ་དེ་བཞིན་ནོ། །ཞེས་གསུངས་པ་ལྟར་ཤེས་པར་བྱའོ། །གསུམ་པ་ཀུན་སློང་དང་ཡུལ་
ལ་དོགས་པ་གཅོད་པ་ནི། འདི་ལ་རང་གི་དོན་ཉིད་ནི་ཡན་ལག་མ་ཡིན་ནོ། །བསྙེན་པར་
མ་རྫོགས་པ་ལ་ནི་སྐྱོད་པ་དང་འདྲའོ། །ཞེས་གསུངས་ཏེ། འཕྲོག་པའི་སྤང་བ་འདི་ལ་
རང་གི་དོན་ཉིད་ནི་ངེས་གཟུང་དུ་དགོས་པའི་ཡན་ལག་མ་ཡིན་ཏེ་གཞན་དོན་དུ་འཕྲོག་
ན་ཡང་སྤང་བའི་ལྟུང་བྱེད་དུ་འགྱུར་བ་ཡིན་ནོ། །ལུང་རྣམ་འབྱེད་ལས་ཀྱང་དེ་ལྟར་
གསུངས་སོ། །འོན་ཀྱང་ལུང་ཞུ་བ་ལས་གཞན་དོན་དུ་འཕྲོག་ན་ཉེས་བྱས་སུ་གསུངས་
ཀྱང་དེ་ནི་སྦྱོར་བའི་ཉེས་བྱས་ལ་དགོངས་པར་བཤད་དོ། །འཕྲོག་པའི་ཡུལ་དང་རྟེན་
བསྙེན་པར་མ་རྫོགས་པ་ལ་ནི་སྐྱོད་པ་དང་དོན་རྣམ་པ་གསུམ་གྱི་སྒོ་ནས་འདྲའོ། །དེ་
ཡང་ཡུལ་བསྙེན་པར་མ་རྫོགས་པ་དགེ་སློབ་མ་དང་དགེ་ཚུལ་ཕ་མ་རྣམས་ཀྱི་གོས་དགེ་
སློང་གིས་ཕྲོགས་ན་ཉེས་བྱས་སོ། །དགེ་སློང་གི་གོས་དགེ་སློབ་མ་སོགས་གསུམ་པོ་དེ་
དག་གིས་ཕྲོགས་ཀྱང་ཉེས་བྱས་སོ། །ཁྱིམ་པ་རྣམས་ཀྱིས་དགེ་སློང་གི་གོས་ཕྲོགས་ན་
བསོད་ནམ་མ་ཡིན་པ་མང་བ་སྟེ་དོན་རྣམ་པ་གསུམ་གྱི་སྒོ་ནས་སྐྱོད་པ་དང་འདྲ་བར་ལུང་
རྣམ་འབྱེད་ལས་གསུངས་སོ། །བཞི་པ་འཕྲོག་པའི་དབྱེ་བ་བསྟན་པ་ནི། རང་གི་ཉིད་
སེལ་བར་གྱུར་པའི་ཕྲོགས་པ་འདིར་བསྡུས་པ་ཡིན་ནོ། །བློ་གྲོས་ངན་པས་བྱས་པ་ནི་
རྗེས་སུ་འཕྲོད་པ་ཉིད་ཡིན་ནོ། །གནོད་པ་དང་མི་ཕན་པར་བྱེད་པ་ལ་འཇུག་པའི་གེགས་
བྱ་བའི་ཕྱིར་ནི་ལྟུང་བ་མེད་དོ། །ཞེས་གསུངས་ཏེ། ཊཱི་ཀ་ལས། འཕྲོག་པ་རྣམ་པ་གསུམ་
སྟེ་རང་གི་ཉིད་སེལ་བར་གྱུར་པ་དང༌། བློ་གྲོས་ངན་པས་བྱས་པ་དང་། རིགས་པའི་དོན་
གྱིས་དབང་གིས་བྱས་པའོ་ཞེས་གསུངས་པའི་དང་པོ་བདག་པོ་རང་གི་ཉིད་ལས་གཏན་
དུ་སེལ་བར་འདོད་པའམ་གཏན་དུ་འབྲལ་བར་འདོད་པར་གྱུར་པའི་བསམ་པས་ཕྲོགས་
པར་བྱས་པ་ནི་འཕྲོག་པའི་སྤང་ལྟུང་གི་སྐབས་འདིར་ཡན་ལག་ཏུ་བསྡུས་པ་ཡིན་ནོ། །
གཉིས་པ་གོས་འདི་རེ་ཞིག་འཕྲོག་ལ་དུས་ཅུང་ཟད་ཅིག་བདག་པོའི་སེམས་གདུང་བར་

བྱའོ། །ཡི་ཆད་པར་བྱའོ། །ཅོ་འདྲི་བར་བྱའོ་སྙམ་པ་ལྟ་བུ་བློ་གྲོས་ངན་པས་ཕྲོགས་པར་
བྱས་པ་ནི་དངོས་གཞི་དང་རྗེས་སུ་འཕྲོད་པ་སྟེ་རྗེས་སུ་མཐུན་པ་ཉིད་ཡིན་པས་རྗེས་
མཐུན་གྱི་བསླབ་བྱའི་ཉེས་བྱས་སུ་འགྱུར་བ་ཡིན་ནོ། །དེའི་སྦྱོར་བ་ལ་ནི་ཉེས་བྱས་ཕྲ་
མོར་འགྱུར་རོ། །གསུམ་པ་རིགས་པའི་དོན་གྱི་དབང་དུ་བྱས་པའི་འཕྲོག་པ་ནི་ཚེ་འདིར་
ལུས་དང་སྲོག་ལ་གནོད་པ་སྟག་དང་ཆོམ་རྐུན་ཡོད་པའི་ས་ཕྱོགས་སུ་འགྲོ་བ་ལ་སོགས་
པ་དང་ཚེ་ཕྱི་མར་མི་ཕན་པར་བྱེད་པ་དཔེར་ན་སྡིག་པའི་གྲོགས་དང་འགྲོགས་ཏེ་ཚུལ་
མིན་སྤྱོད་པར་ཡུལ་གཞན་དུ་འགྲོ་བར་ཆས་པ་ལྟ་བུ་མི་དགེ་བ་ལ་འཇུག་པའི་གེགས་བྱ་
བའི་ཕྱིར་ཆོས་གོས་ལ་སོགས་པ་འཕྲོག་པ་ལ་ནི་ལྟུང་བ་མེད་དོ། །སོར་འགྲེལ་མཛད་
བྱང་མེད་པ་ལས། མི་དགེ་བ་ལས་བཟློག་ཅིང་དགེ་བ་ལ་འཇུག་པའི་ཕྱིར་འཕྲོག་པ་དང་།
གཞན་གྱིས་བརྐུས་སམ་འཕྲོག་གིས་དོགས་པའི་ཕྱིར་འཕྲོག་པ་ལ་ལྟུང་བ་མེད་དོ། །ཞེས་
སོ། །འདི་ཡང་རེ་ཞིག་ཕྲོགས་ལ་ཕྱིར་སྦྱིན་པར་བྱའོ་སྙམ་པའི་བསམ་པ་ཅན་ཡིན་ནོ། །
བྱིན་འཕྲོག་ཅེས་སོ་སོར་ཐར་པ་ལས་གསུངས་ཀྱང་གླེང་གཞིའི་དབང་གིས་ཏེ་བྱིན་རུང་མ་
བྱིན་རུང་དགེ་སློང་གཞན་གྱི་གོས་ལ་བདག་ཉིད་དབང་བར་འདུ་ཤེས་ནས་འཕྲོག་པའི་
སྤང་བའོ།། །།
གསུམ་པ་འབྲལ་བའི་གཞི་ལས་གྱུར་པ་ཞག་བདུན་འབྲལ་བའི་སྤང་བ་བཤད་པ་ལ། སོ་
ཐར་དང་རྣམ་འབྱེད་ལས་འཕྲོག་པའི་སྤང་བའི་འོག་ཏུ་བརྟད་པ་ལས་བྱུང་བའི་སྤང་བ་
འབྱུང་མོད། འདིར་ཞུ་བའི་གཞུང་ཁས་བླངས་ཏེ་འཕྲོག་པའི་སྤང་བའི་འོག་ཏུ་ཞག་བདུན་
ན་འབྲལ་བའི་སྤང་བ་བསྟན་པར་བྱ་སྟེ། དེ་ཡང་འོག་མ་བརྟད་བྱུང་དང་རས་ཆེན་གཉིས་
དབྱར་གྱི་རྒྱུ་ལས་བྱུང་བར་འདྲ་བས་དེ་གཉིས་ལྷན་ཅིག་ཏུ་བསྟན་ན་རྟོགས་པར་སླ་བའི་
ཕྱིར་རོ། །འདི་ལ་བཞི་ལས། དང་པོ་འབྲལ་དུ་གནང་བའི་མཚམས་བསྟན་པ་ནི། དགོན་
པ་པའི་ཆོས་གོས་གཅིག་ལ་ནི་འཇིགས་པ་དང་བཅས་པ་ཉིད་ཡིན་ན་གྲོང་ཡང་རང་གི་
གནས་དང་འདྲའོ། །དེས་དོན་གྱི་དབང་གིས་གྲོང་གཞན་ན་འདུག་པ་དེ་ལས་ཞག་དྲུག་

ཚུན་ཆད་དུ་དབྲལ་བར་བྱའོ། །ཞེས་གསུངས་ཏེ། དགེ་སློང་དགོན་པ་པའི་སྣམ་སྦྱར་དང་
བླ་གོས་དང་མཐང་གོས་ཏེ་ཆོས་གོས་གསུམ་ལས་གང་ཡང་རུང་བ་གཅིག་ལ་ནི་དགོན་པ་
དེ་ཆོམ་རྐུན་སོགས་ཀྱི་འཇིགས་པ་དང་བཅས་པ་ཉིད་ཡིན་ན་དགོན་པ་དེའི་སྤྱོད་ཡུལ་དུ་
གྱུར་པའི་གྲོང་ཡང་རང་གི་གནས་དགོན་པ་དེ་ཉིད་དང་འདྲའོ། །དེས་ན་ཆོས་གོས་གྲོང་
དེར་བཞག་ཅིང་དགེ་སློང་དགོན་པར་གནས་ན་ཊཱི་ཀ་ལས། ཞག་དྲུག་ཚུན་ཆད་དུ་འབྲལ་
བའི་ཉེས་པར་མི་འགྱུར་རོ་ཞེས་གསུངས་ཀྱང་ཞག་དྲུག་ནི་མཚོན་པ་སྟེ། རྐྱེན་ཡོད་ན་
ཞག་དྲུག་ལས་འདས་ཀྱང་ཉེས་པ་མེད་དོ། །རྐྱེན་མེད་པར་ནི་ཞག་དྲུག་ལས་འདས་ན་
འབྲལ་བར་འགྱུར་ཏེ། ཊཱི་ཀ་ལས་ཞག་དྲུག་ཚུན་ཆད་དུ་འབྲལ་བར་མི་འགྱུར་ཞེས་
གསུངས་པས་ཞག་དྲུག་ལས་འདས་ན་འབྲལ་བར་ཤུགས་ཀྱིས་བསྟན་པའི་ཕྱིར་རོ། །
དགེ་སློང་དགོན་པ་པ་མཚམས་ཀྱི་ཕྱི་རོལ་ཏུ་འགྲོ་དགོས་པའི་རྐྱེན་ཞིག་བྱུང་ན་དགེ་སློང་
དགོན་པ་པ་དེས་ཆོས་ལྡན་གྱི་དོན་གྱི་དབང་གིས་ཆོས་གོས་གཅིག་དགོན་པའི་སྤྱོད་ཡུལ་
དུ་གྱུར་པའི་གྲོང་འཇིགས་པ་དང་བཅོས་ན་ནི་གྲོང་གཞན་ན་འདུག་པའམ་རང་གི་གནས་
དགོན་པ་ལ་འདུག་པ་དེ་ལས་ཞག་དྲུག་གི་མཚན་མོའི་མཐའ་ཚུན་ཆད་མཚམས་ཐ་དད་
དུ་དབྲལ་བར་བྱ་སྟེ་བྲལ་ཀྱང་ཉེས་པ་མེད་པ་གནང་བའི་བསླབ་བྱའོ། །རང་གི་སྤྱོད་ཡུལ་
དུ་གྱུར་པའི་དྲུང་ན་འདུག་ན་ལྟ་ཅི་སྨོས་པའོ། །གཉིས་པ་མཚམས་དང་བྲོལ་བའི་ཉེས་པ་
བསྟན་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་
མོངས་པ་རང་ཉམས་བྱེད་པས་ཉེས་པ་ཆོས་གོས་གྲོང་དུ་བཞག་པ་དང་ཞག་བདུན་འབྲལ་
བར་བྱེད་པས་འདི་བཅས་སོ། །གཉིས་པ་དགག་བྱ་ནི་དགེ་སློང་གི་ཆ་ལུགས་ཁྱད་པར་
ཅན་ཉམས་པ་དང་། ཡོ་བྱད་ཀྱི་ཁྱད་པར་ཆུད་ཟོས་པར་འགྱུར་བའོ། །གསུམ་པ་ངོ་བོ་ནི་
སྲ་བརྐྱང་མ་བཏིང་ཞིང་སྣམ་སྦྱར་གྱི་ཆ་ནས་མི་འབྲལ་བའི་གནང་བ་མ་ཐོབ་ལ་དགོན་
པའི་ཡི་དམ་དང་ལྡན་པའི་བཅས་ལྡན་དགེ་སློང་གིས་འཚོ་བའི་ཡོ་བྱད་དངོས་ཀྱི་བྱིན་
རླབས་དང་ལྡན་པའི་ཆོས་གོས་གསུམ་ལས་གང་ཡང་རུང་བ་གྲོང་དུ་བཞག་སྟེ་རྐྱེན་མེད་

པར་དགོན་པའི་གནས་སུ་ཞག་དྲུག་ལས་ལྷག་པར་གནས་པའམ་བྱ་བ་ཆོས་ལྡན་གྱི་ཆེད་
དུ་དགོན་པ་དང་ཆོས་གོས་དེའི་གནས་ཉེ་འཁོར་དང་བཅས་པ་ལས་ཕྱི་རོལ་ཏུ་གནས་ཏེ་
བར་ཆད་ཀྱི་དབང་མ་གཏོགས་པ་ཞག་དྲུག་འདས་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ནི། ལྷག་པ་ལ་ནི་བག་ཡངས་མེད་དོ། །ཞེས་གསུངས་ཏེ། ཞག་དྲུག་
ལས་ལྷག་པ་ཞག་བདུན་པའི་སྐྱ་རེངས་ཤར་བ་ལ་ནི་རྐྱེན་གཞན་མ་བྱུང་ན་བག་ཡངས་
མེད་དེ་སྤང་ལྟུང་སྐྱེད་དོ། །གསུམ་པ་ལྟུང་མེད་ནི། བར་ཆད་ཀྱི་དབང་གིས་མ་འོངས་པ་
ལ་ཉེས་པ་མེད་དོ། །ཞེས་གསུངས་ཏེ། དགོན་པ་པ་མཚམས་གཞན་དུ་སོང་བ་ན་ཆོམ་
རྐུན་པ་ལ་སོགས་པའི་བར་ཆད་ཀྱི་དབང་གིས་ཞག་དྲུག་ལས་ལྷག་པར་ཕྱིར་ཆོས་གོས་
ཀྱི་གནས་སམ་དགོན་པའི་གནས་སུ་མ་འོངས་ཤིང་ཞག་བདུན་ལ་སོགས་པར་ཡུལ་
གཞན་དེར་གནས་པ་ལ་ནི་ཉེས་པ་མེད་དོ། །བཞི་བ་ལོག་རྟོག་དགག་པ་ནི། འདིར་ཞག་
དྲུག་ཏུ་འགྲོ་བ་ཧ་ཅང་ཐལ་བ་ཉིད་ལ་ནི་བརྣག་པ་ཡན་ལག་མ་ཡིན་ནོ། །ཞེས་གསུངས་ཏེ།
རྒྱ་གར་གྱི་འདུལ་འཛིན་ཁ་ཅིག་འདི་ལྟར་རྣམ་པར་རྟོག་སྟེ། གལ་ཏེ་དགེ་སློང་གིས་
བདག་གིས་ཞག་དྲུག་ཕྱི་རོལ་ཏུ་འགྲོ་བར་བྱའོ་སྙམ་དུ་བརྣག་པ་སྔོན་དུ་བྱས་ཏེ། འགྲོ་
ཞིང་ཞག་དྲུག་པ་ལས་འདས་པ་ལ་ནི་འབྲལ་བའི་ཉེས་པ་འདི་མེད་པ་ཡིན་གྱི། གལ་ཏེ་དེ་
ལྟར་བརྣག་པ་མ་བྱས་པར་ཉིན་གཅིག་གམ་མཚན་གཅིག་འགྲོ་བར་བརྣགས་ཏེ་སོང་བ་
ལས་ཞག་དྲུག་འདས་པ་དེ་ལ་ནི་ཉེས་པ་ཁོ་ནར་འགྱུར་རོ་སྙམ་དུ་རྟོག་པ་དག་ཡོད་པས་
དེ་བསལ་བའི་ཕྱིར་སྨྲས་པ། བསླབ་པའི་གཞི་འདིར་ཞག་དྲུག་ཏུ་མཚམས་ཀྱི་ཕྱི་རོལ་ཏུ་
འགྲོ་བ་བར་ཆད་ཀྱི་དབང་གིས་དེ་ཞག་དྲུག་ལས་ཧ་ཅང་ཐལ་བ་སྟེ་འདས་པ་ལ་ཉེས་པ་
མེད་པ་ཉིད་ལ་ནི་ཞག་དྲུག་ཕྱི་རོལ་ཏུ་འགྲོ་བར་བྱའོ་སྙམ་དུ་སེམས་ཀྱིས་བརྣག་པ་ཉེས་
པར་མི་འགྱུར་བའི་ཡན་ལག་མ་ཡིན་ནོ། །ཞག་གཅིག་ན་ལྡོག་པར་བརྣག་པ་ལྟ་བུ་ཞག་
དྲུག་གི་གོང་དུ་ལྡོག་པར་བརྣག་པ་ནི་ཉེས་པར་འགྱུར་བའི་ཡན་ལག་ཀྱང་མ་ཡིན་ནོ། །
དེས་ན་བརྣག་པ་བྱས་རུང་མ་བྱས་རུང་བར་ཆད་ཀྱི་དབང་གིས་ཞག་དྲུག་ལས་ལྷག་པར་

ཕྱིར་མ་འོངས་པ་ལ་ཉེས་པ་མེད་པ་ཡིན་ནོ། །ཞག་བདུན་པའི་སྐྱ་རེངས་ཤར་བ་ན་འབྲལ་
བའི་སྤང་བའོ།། །།
བཞི་པ་དུས་ཁྱད་པར་ཅན་གྱི་གཞི་ལས་གྱུར་པ་ལ་གཉིས། དབྱར་གྱི་རས་ཆེན་ལས་གྱུར་
པ་དང༌། རྙེད་པ་ལས་གྱུར་པའོ། །དང་པོ་ལ་གསུམ་ལས། དང་པོ་བཙལ་བ་དང་བཅང་
བའི་དུས་བསྟན་པ་ནི། བདག་ཉིད་གནས་པར་ཁས་བླངས་པའི་ཉིན་མོའི་ཟླ་བ་སྔ་མའི་
དང་པོ་ཚུན་ཆད་ནས་དབྱར་གྱི་རས་ཆེན་བཙལ་བར་བྱའོ། །བདག་ཉིད་ཀྱི་དབྱར་གྱི་
འོག་གི་ཟླ་བ་ཕྱེད་ཀྱི་མཐའི་བར་དུ་བཅང་བར་བྱའོ། །ཞེས་གསུངས་ཏེ། དགེ་སློང་གིས་
དབྱར་གྱི་རས་ཆེན་དུས་ཅི་ཙམ་ནས་བཙལ་བར་བྱ་ཞེ་ན། དགེ་སློང་བདག་ཉིད་དབྱར་
གནས་པར་ཁས་བླངས་པའི་ཉིན་མོ་སྟེ། དབྱར་སྔ་མ་ཡིན་ན་དབྱར་ཟླ་འབྲིང་པོའམ་ཧོར་
ཟླ་དྲུག་པའི་ཚེས་བཅུ་དྲུག་གི་ཉིན་མོ་དང༌། ཕྱི་མ་ཡིན་ན་དབྱར་ཟླ་ཐ་ཆུང་ངམ་ཧོར་ཟླ་
བདུན་པའི་ཚེས་བཅུ་དྲུག་གི་ཉིན་མོའི་ཟླ་བ་སྔ་མའི་ཉི་མའི་དང་པོ་སྟེ་དབྱར་སྔ་མ་ཡིན་ན་
དབྱར་ཟླ་ར་བའམ་ཧོར་ཟླ་ལྔ་པའི་ཚེས་བཅུ་དྲུག་དང་ཕྱི་མ་ཡིན་ན་དབྱར་ཟླ་འབྲིང་
པོའམ་ཧོར་ཟླ་དྲུག་པའི་ཚེས་བཅུ་དྲུག་ཚུན་ཆད་ནས་བཟུང་སྟེ་རས་ཆེན་འཆང་བར་
གནང་བའི་དུས་ཀྱི་མཐའ་ཚུན་ཆད་དུ་དབྱར་གྱི་ཆར་པའི་གོས་རས་ཆེན་སྦྱིན་བདག་ལ་
བསླངས་ཏེ་བཙལ་བར་བྱའོ་ཞེས་བཙལ་ཀྱང་ཉེས་པ་མེད་པའོ་ཞེས་པའི་དོན་ནོ། །དུས་
ཅི་ཙམ་དུ་བཅང་ཞེ་ན། དགེ་སློང་བདག་ཉིད་ཀྱི་དབྱར་གྱི་ཚུལ་འཇུག་སྔ་ཕྱི་གང་ཡིན་གྱི་
ཟླ་བ་གསུམ་རྫོགས་པའི་འོག་གི་ཟླ་བ་ཕྱེད་ཀྱི་མཚན་མོ་མཐའི་སྐད་ཅིག་གི་བར་དུ་རས་
ཆེན་བཅང་བར་བྱའོ་སྟེ་བཅངས་ཀྱང་ཉེས་པ་མེད་པའོ། །དེ་ཡང་ཊི་ཀ་ལས། དགེ་སློང་
དེས་དབྱར་གནས་པར་ཁས་བླངས་པ་སྔ་མར་ཁས་ལེན་པར་འདོད་ན་ནི། དེའི་ཚེ་དབྱར་
ཟླ་ར་བའི་ཚེས་བཅུ་དྲུག་ནས་བརྩམས་ནས་སྟོན་ཟླ་ཐ་ཆུང་ཚེས་ཀྱི་བར་དུ་ཟླ་བ་ཕྱེད་དང་
ལྔར་དབྱར་གྱི་གོས་རས་ཆེན་དེ་བཅང་བའི་དུས་ཡིན་ནོ། །གལ་ཏེ་དགེ་སློང་དེས་དབྱར་
གནས་པར་ཁས་བླངས་པ་ཕྱི་མར་ཁས་ལེན་པར་འདོད་ན་ནི་དེའི་ཚེ་དབྱར་ཟླ་འབྲིང་པོའི་

ཚེས་བཅུ་དྲུག་ནས་བརྩམས་ནས་དགུན་ཟླ་ར་བ་ཚེས་ཀྱི་བར་དུ་ཟླ་བ་ཕྱེད་དང་ལྔར་
དབྱར་གྱི་གོས་རས་ཆེན་དེ་བཅང་བའི་དུས་ཡིན་ཏེ། དེ་ལས་ཐལ་བར་འཆང་དུ་ནི་མི་
གནང་ངོ་། །ཞེས་གསུངས་པ་ལྟར་རོ། །གཉིས་པ་རྣམ་གཞག་ལ་བཞི་ལས། དང་པོ་གླེང་
གཞི་ནི་ཡུལ་མཉན་ཡོད་དུ་གང་ཟག་དགེ་སློང་མང་པོས་ཉོན་མོངས་པ་འདོད་ཞེན་གྱིས་
ཉེས་པ་དབྱར་གྱི་གོས་རས་ཆེན་དབྱར་གྱི་སྔོན་ཟླ་བ་གཅིག་ལས་སྔ་བར་ཚོལ་བ་དང་
དབྱར་གྱི་རྗེས་སུ་ཟླ་ཕྱེད་ལས་ལྷག་པར་བཅངས་པ་ལས་འདི་བཅས་སོ། །གཉིས་པ་
དགག་བྱ་ནི། བཙལ་སྔས་ཀྱི་དགག་བྱ་འདོད་པ་ཆེ་བ་དང་སྦྱིན་བདག་གི་ལོངས་སྤྱོད་ལ་
གནོད་པ་ཡིན་ལ། བཞག་འཕྱིས་ཀྱི་དགག་བྱ་ནི་འདོད་པ་ཆེ་བ་དང་རང་གི་ཡོ་བྱད་ཆུད་
ཟ་བའོ། །གསུམ་པ་ངོ་བོ་ལ། བཙལ་སྔས་པའི་ལྟུང་བའི་ངོ་བོ་ནི། བཅས་ལྡན་དགེ་སློང་
གིས་མ་བསླངས་པའི་སྔ་རོལ་ནས་ཅི་བདེར་སྟོབ་པ་མ་ཡིན་པའི་སྦྱིན་བདག་ཉེ་དུ་མ་ཡིན་
པ་ལས་བཙལ་དུས་ཀྱི་སྔ་རོལ་ཏུ་རླུང་རྙིང་པ་མ་ཡིན་ཞིང་ཆར་ཆུ་སྐྱོབ་ནུས་པ་རུང་བ་ཚད་
ལྡན་གྱི་རས་ཆེན་གང་ངག་མཚན་ཉིད་ལྔ་ལྡན་གྱིས་བསླངས་ཏེ་ཐོབ་བློ་སྐྱེས་པ་ལས་གྱུར་
པའི་ལྟུང་བ་དངོས་གཞིའོ། །རས་ཆེན་བཞག་འཕྱིས་པའི་ལྟུང་བའི་ངོ་བོ་ནི། བཅས་ལྡན་
དགེ་སློང་གིས་རླུང་རྙིང་པ་མ་ཡིན་ཞིང་ཆར་ཆུ་སྐྱོབ་ནུས་པ་རུང་བ་ཚད་ལྡན་གྱི་རང་གི་
རས་ཆེན་དེ་དབྱར་ཟླ་གསུམ་པའི་དགག་དབྱེའི་དུས་ལས་ཟླ་བ་ཕྱེད་འདས་པར་བཅངས་
པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་
ཡན་ལག་ནི། སྔོན་དང་ཕྱི་མ་གཉིས་ལས་དེ་མ་ཡིན་པའི་དུས་གཉིས་ནི་བྱེད་པ་པོ་ཉིད་
དོ། །གཞན་དུ་འཆང་བ་ལའོ། །སྔར་བཙལ་བ་ལ་ནི་ཉེས་བྱས་ཀྱིའོ། །གྲུབ་ན་མཐའིའོ། །
ཞེས་གསུངས་ཏེ། རས་ཆེན་གྱི་སྤང་བ་འདིའི་བྱེད་པ་པོ་གང་ཞེ་ན། སྔོན་བཙལ་དུ་གནང་
བའི་དུས་དང་ཕྱི་མ་བཅང་དུ་གནང་བའི་དུས་གཉིས་ལས་གནང་བའི་དུས་གཉིས་པོ་དེ་
མ་ཡིན་པའི་དུས་གཉིས་ཏེ་བཙལ་དུ་གནང་བའི་སྔོན་རོལ་ཀྱི་དུས་དང་། བཅང་དུ་གནང་
བའི་འོག་རོལ་ཀྱི་དུས་གཉིས་ནི་རས་ཆེན་བཙལ་སྔས་པ་དང་བཞག་འཕྱིས་པའི་ལྟུང་

བའི་བྱེད་པ་པོ་ཉིད་དོ། །ཡུལ་གང་ལ་དེ་གཉིས་བྱེད་པ་པོ་ཡིན་ཞེ་ན། བཅང་དུ་གནང་
བའི་དུས་སྔར་བསྟན་པ་ལས་གཞན་དབྱར་སྔ་མ་ཡིན་ན་སྟོན་ཟླ་ཐ་ཆུང་ངམ་ཧོར་ཟླའི་
དབང་དུ་ན་ཧོར་ཟླ་བཅུ་པའི་ཚེས་གཅིག་གི་སྐྱ་རེངས་དང་པོ་ཤར་བ་དང༌། ཕྱི་མ་ཡིན་ན་
དགུན་ཟླ་ར་བའམ་ཧོར་ཟླ་བཅུ་གཅིག་པའི་ཚེས་གཅིག་གི་སྐྱ་རེངས་དང་པོ་ཤར་བ་ཉིད་
དུ་རས་ཆེན་འཆང་བ་ལ་དེ་རས་ཆེན་བཞག་འཕྱིས་པའི་སྤང་ལྟུང་སྐྱེད་པའི་བྱེད་པ་པོའོ། །
དབྱར་སྔ་མ་ཁས་བླངས་པ་ལ་དབྱར་ཟླ་ར་བའི་ཚེས་བཅུ་དྲུག་ནས་དང༌། ཕྱི་མ་ཁས་
བླངས་པ་ལ་དབྱར་ཟླ་འབྲིང་པོའི་ཚེས་བཅུ་དྲུག་ནས་བཟུང་སྟེ་བཙལ་བའི་དུས་ཡིན་པར་
བསྟན་པ་ལས་སྔར་རས་ཆེན་བཙལ་བ་ལ་ནི་བཙལ་བ་ཙམ་ལ་སྦྱོར་བའི་ཉེས་བྱས་ཀྱི་
བྱེད་པ་པོའོ། །བཙལ་བའི་དུས་བསྟན་པ་བས་སྔར་རས་ཆེན་དེ་གྲུབ་ན་སྟེ་ཐོབ་ན་རསཾ་
ཆེན་བཙལ་སྔས་པའི་མཐུའི་སྟེ་དངོས་གཞི་སྤང་ལྟུང་སྐྱེད་པའི་བྱེད་པ་པོའོ། །གལ་ཏེ་
བཙལ་དུ་གནང་བའི་དུས་ལས་སྔར་བཙལ་ཏེ་བཙལ་དུ་གནང་བའི་དུས་སུ་ཐོབ་ན་ནི་ཊི་
ཀ་ལས། དུས་སྔ་ཞིག་ཏུ་གང་ཚོལ་བ་རྩོམ་པར་བྱེད་ཅིང་རིགས་པའི་དུས་སུ་ཐོབ་པར་
བྱེད་པ་གང་ཡིན་པ་དེ་ནི་སྦྱོར་བའི་ཁ་ན་མ་ཐོ་བ་ཉིད་དུ་འགྱུར་བ་ཡིན་གྱི་དངོས་གཞིའི་ཁ་
ན་མ་ཐོ་བར་འགྱུར་བ་ནི་མ་ཡིན་ནོ། །ཞེས་སོ། །གཉིས་པ་སེལ་བ་ནི། རླུང་རྙིང་པ་ལ་ནི་
ན་སྨད་པ་ཉིད་དོ། །ཞེས་གསུངས་ཏེ། རས་ཆེན་དུས་ཚིགས་སུ་སྤྱད་པའི་རླུང་རྙིང་པ་ལ་
ནི་བཙལ་སྔས་པ་དང་བཞག་འཕྱིས་པ་གཉིས་པོ་རང་རང་གི་ན་སྨད་པ་ཉིད་དོ། །འོ་ན་
རས་ཆེན་དུས་ཚིགས་སུ་སྤྱད་པ་སྟེ་ཟླ་བ་བཞིར་ལོངས་སྤྱད་པའི་རླུང་རྙིང་བཞག་འཕྱིས་
པ་ལ་ན་སྨད་དུ་འགྱུར་ན། རས་ཆེན་བཙལ་དུ་གནང་བའི་དུས་ནས། བཞག་འཕྱིས་པའི་
བར་ལ་ཟླ་བ་ཕྱེད་དང་ལྔ་ཡོད་པས། ཟླ་བ་ཕྱེད་དང་ལྔ་ལས་འདས་པར་བཞག་པ་ན་རླུང་
རྙིང་བཞག་པའི་ན་སྨད་ཁོ་ནར་འགྱུར་གྱི་རས་ཆེན་བཞག་འཕྱིས་ཀྱི་སྤང་ལྟུང་བསྐྱེད་པ་
མི་སྲིད་པར་ཐལ་ལོ་ཞེ་ན། དབྱར་གྱི་ཟླ་བ་གསུམ་པ་ལྟ་བུར་བཙལ་ནས་བཞག་འཕྱིས་
པ་སྲིད་ཅིང་། སྔར་ནས་བཙལ་ཡང་དབྱར་གནས་པར་ཁས་བླངས་བའི་ཕྱིས་ཐོབ་སྟེ་

བཞག་འཕྱིས་པ་སྲིད་པ་དང་། ཚུལ་ཁས་ལེན་པའི་ཟླ་བ་གཅིག་གི་སྔར་ཐོབ་ཀྱང་ཆར་ཆུ་
མ་ཞོད་ན་རས་ཆེན་ཟླ་བ་བཞིར་ལོངས་མི་སྤྱོད་པར་བཞག་འཕྱིས་པར་སྲིད་པས་སྐྱོན་
མེད་དོ། །གསུམ་པ་བསླབ་བྱ་ནི། དེའི་རྗེས་སུ་འགྲོ་བ་ནི་ཁས་བླངས་པ་ཇི་ལྟ་བ་བཞིན་ནོ། །
ཞེས་གསུངས་ཏེ། དབྱར་ཁས་བླངས་པ་དེའི་རྗེས་སུ་འགྲོ་བའི་བྱ་བ་རས་ཆེན་བཙལ་བ་
དང་དེ་བཅང་བའི་དུས་དང༌། དགག་དབྱེ་དང་། མཐའི་ཞག་བཅུ་ལ་བརྟད་པ་ལས་བྱུང་
བའི་གོས་བླང་བ་དང་མཐའི་ཞག་དྲུག་ལ་དབྱར་བྱིན་གྱིས་རློབ་པ་མི་ཆགས་པ་སོགས་ནི་
དབྱར་གནས་པར་ཁས་བླངས་པ་སྔ་ཕྱི་ཇི་ལྟ་བ་བཞིན་གྱི་རྗེས་སུ་འབྲང་བ་ཡིན་ནོ། ། །
དེས་ན་སྔ་མ་ཁས་བླངས་པས་ཕྱི་མ་ལ་རྟེན་པ་ལྟ་བུ་ནི་མི་བྱའོ། །དབྱར་གྱི་རས་ཆེན་གྱི་
སྤང་བའོ།། །།
གཉིས་པ་དབྱར་རྙེད་ཀྱི་གཞི་ལས་གྱུར་པའི་སྤང་བ་ལ་གཉིས། ལྟུང་བ་རྣམ་གཞག་དང་།
བསླབ་བྱའོ། །དང་པོ་ལ་གཉིས། ཐུན་མོང་གི་ཡན་ལག་དང་། ཐུན་མིན་སོ་སོར་བསྟན་
པའོ། །དང་པོ་ནི། དབྱར་གྱི་རྙེད་པ་ནི་བྱེད་པ་པོ་ཉིད་དོ། །ཞེས་གསུངས་ཏེ། ལྟུང་བ་
འདིའི་བྱེད་པ་པོ་གང་ཞེ་ན། དབྱར་གྱི་གནས་པའི་རྙེད་པ་ཟས་ལས་གཞན་པ་ནི་བྱེད་པ་
པོ་ཉིད་དོ། །གཉིས་པ་ལ་གསུམ་ལསཾ། དང་པོ་བདག་གིར་བྱ་སྔས་པའི་སྤང་བ་ལ་བཞི་
ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་རྙེད་པ་
ལ་གདུ་བས་ཉེས་པ་དབྱར་རྙེད་དབྱར་གྱི་ནང་ལོགས་སུ་བདག་གིར་བྱས་པ་ལས་འདི་
བཅས་སོ། །གཉིས་པ་དགག་བྱ་ནི་དབྱར་འདྲལ་བའི་རྒྱུར་འགྱུར་བའོ། །གསུམ་པ་ངོ་བོ་
ནི་བཅས་ལྡན་དགེ་སློང་གིས་ཁྱིམ་པས་ཕུལ་བའི་དབྱར་གྱི་རྙེད་པ་ཟས་ལས་གཞན་པ་
བརྟད་བྱུང་མ་ཡིན་པ་རུང་བ་ཚད་ལྡན་ཉིད་དབྱར་གྱི་ནང་ལོགས་སུ་སྦྱིན་བདག་ལས་
ལེན་ཞིང་དགེ་འདུན་སྤྱིའི་ཚོམས་སུ་བདག་གིར་བྱས་པ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ནི། དབྱར་གྱི་ནང་ལོགས་སུ་བདག་གིར་བྱེད་ནའོ། །བརྟད་
པའི་དབང་གིས་མཐའི་ཞག་བཅུ་ལ་རྙེད་པ་ནི་མ་གཏོགས་སོ། །ཞེས་གསུངས་ཏེ། བྱ་བ་

ཅི་ཞིག་རྗེས་སུ་སྒྲུབ་ན་སྐབས་འདིའི་ལྟུང་བར་འགྱུར་ཞེ་ན། སྤྱིར་དགག་དབྱེ་བྱས་པ་ན་
སྦྱིན་བདག་གིས་དབྱར་གྱི་རྙེད་པ་ཕུལ་ཞིང་དེ་བདག་གིར་བྱས་པ་ནི་དབྱར་གྱི་རྙེད་པ་
དུས་སུ་བྱུང་ཞིང་དུས་སུ་བདག་གིར་བྱས་པ་ཡིན་ལ། དེ་ལྟར་མི་བྱེད་པར་དབྱར་ཁས་
བླངས་ནས་དགག་དབྱེ་མ་བྱས་པའི་བར་གྱི་དབྱར་གྱི་ནང་ལོགས་སུ་དབྱར་གྱི་རྙེད་པ་
ཕུལ་ཞིང་དེ་དགེ་འདུན་སྤྱིའི་ཚོམས་སུ་བདག་གིར་བྱེད་ན་སྤང་ལྟུང་སྐྱེད་པའོ། །སྦྱིན་
བདག་གིས་དབྱར་གྱི་ནང་དུ་འབུལ་ནའང་དེའི་ཚེ་མི་ལེན་པར་རྫས་ཀྱི་དགག་དབྱེ་བྱས་
ནས་དབུལ་དུ་གཞུག་གོ །དེ་ལ་དབྱར་གྱི་རྙེད་པ་ཞེས་བྱ་བ་ནི། འགྲེལ་ཆུང་ལས། དགེ་
སློང་དབྱར་ཚུལ་དུ་ཞུགས་པའི་ཚེ་ཡོན་བདག་གིས་ཡོན་ནར་མར་འབུལ་བ་བླངས་པ་
ལས་སྤང་བའི་ལྟུང་བར་འགྱུར་ཏེ། ཞེས་དང་། ཊཱི་ཀ་ལས། དབྱར་གནས་པའི་ཕྱིར་རྙེད་
པ་གང་ཡིན་པ་དེ་ནི་དབྱར་གྱི་རྙེད་པ་ཞེས་བྱ་སྟེ། འཕྲལ་གྱི་མཆོད་སྟོན་ལ་སོགས་པའི་
ཕྱིར་རྙེད་པ་གཞན་ནི་མ་ཡིན་ནོ། །ཞེས་གསུངས་པ་ལྟར་དབྱར་གནས་པའི་དབང་གིས་
ཕུལ་བའི་རྙེད་པ་ཁོ་ན་ལ་དབྱར་རྙེད་ཅེས་བྱའོ། །དེས་ན་དཔག་སྙེ་ལས། དབྱར་གྱི་ནང་
དུ་ཆོས་སྨྲ་བའི་རྙེད་པ་དང་། ནད་པའི་རིམ་གྲོ་ལ་སོགས་པའི་ཆེད་དུ་སྦྱིན་པའི་རྙེད་པ་ནི་
འདིར་མི་གཏོགས་སོ་ཞེས་གསུངས་སོ། །དེ་ཡང་དབྱར་གནས་པའི་སྦྱིན་བདག་ནད་པ་
དང་ནད་པའི་ཕྱིར་སོགས་སུ་ཕུལ་བ་བརྟད་བྱུང་གི་རྙེད་པ་དང་། དེ་ལས་གཞན་པའི་ནད་
པའི་རིམ་གྲོ་ལ་སོགས་པའི་ཆེད་དུ་སྦྱིན་པ་གཉིས་མི་འདྲ་སྟེ། དང་པོ་དབྱར་རྙེད་ཡིན་ལ།
ཕྱི་མ་དེ་མ་ཡིན་པའི་ཕྱིར་རོ། །བདག་གིར་བྱེད་ན་སྤང་ལྟུང་འབྱུང་བའི་དམིགས་བསལ་
དབྱར་གནས་པའི་སྦྱིན་བདག་ནད་ཀྱིས་ཟིན་པ་ལ་སོགས་པ་བརྟད་པ་སྟེ་གློ་བུར་བའི་
དགོས་པའི་དོན་གྱི་དབང་གིས་དབྱར་གནས་ཟླ་གསུམ་གྱི་མཐའི་ཞག་བཅུ་ལ་དབྱར་གྱི་
རྙེད་པ་ཕུལ་བ་ནི་བདག་གིར་བྱས་ཀྱང་ཉེས་པ་སྐྱེད་པ་ལ་མ་གཏོགས་སོ། །དེ་ཡང་རྣམ་
འབྱེད་ལས་བརྟད་པ་ལས་བྱུང་བའི་གོས་ལྔ་གསུངས་ཏེ། ནད་པའི་རྐྱེན་དབང་ལ་སྦྱིན་པ་
ཞེས་ནད་པ་རང་ཉིད་ཀྱིས་ཕུལ་བ་དང་། ནད་པའི་ཕྱིར་སྦྱིན་པ་ཞེས་ནད་པའི་གཉེན་གྱིས་

སྦྱིན་པ་དང་། འཆི་བའི་རྐྱེན་དབང་ལ་སྦྱིན་པ་ཞེས་ཤི་བ་ལ་ཐུག་པ་རང་གི་ལག་ནས་ཕུལ་
བ་དང་། ཤི་བའི་ཕྱིར་སྦྱིན་པ་ཞེས་ཤི་བའི་འོག་ཏུ་གཉེན་གྱིས་ཕུལ་བ་དང་། འགྲོ་བར་ཆས་
པའི་རྐྱེན་དབང་ལ་སྦྱིན་པ་ཞེས་དམག་གམ་ལམ་རིང་པོར་འགྲོ་བས་ཕུལ་བ་རྣམས་སོ། །
དེ་ནི་དཔེ་ཙམ་དུ་ཟད་དེ། རང་གི་རྣམ་བཤད་ལས། བརྟད་པ་ལས་བྱུང་བ་ལྔ་པོ་རྣམས་
འདིར་གཟུང་ངོ་ཞེས་གསུངས་པ་གང་ཡིན་པ་དེ་ནི་དཔེ་ཙམ་དུ་རྣམ་པར་གནས་པའོ། །
རྒྱལ་པོ་དང་། ཆོམ་རྐུན་དང༌། རིགས་རྒྱུད་དང༌། ཆུ་ལ་སོགས་པས་ཁྱེར་དུ་དོགས་པ་
དང་། ཡོངས་སུ་ཟད་པ་ཁས་བླངས་པ་ལྟ་བུ་སྐྱེས་པའི་ཞག་ལ་སོགས་པའི་སྐབས་སུ་
ལེན་པར་བྱེད་པ་པོའི་ཁོངས་སུ་བསྡུས་པ་མཆོད་གནས་（དབྱར་རྙེད་ཀྱི་}བགོ་སྐལ་ལ་གཏོགས་
པ་འཆིར་དོགས་པ་ལ་སོགས་པ་དག་ཀྱང་འདི་རྣམ་པར་བཞག་པ་སྟེ། དེ་བས་ན་བརྟད་
པ་ཙམ་ལ་ཉེ་བར་བརྟགས་པའོ། །ཞེས་གསུངས་པའི་ཕྱིར་རོ། །དེས་ན་དབྱར་མཐའི་
ཞག་བཅུའི་ནང་ཡིན་ན་ནད་པ་དང་ནད་པའི་ཕྱིར་སྦྱིན་པ་སོགས་ཀྱི་བརྟད་བྱུང་དེ་དག་
བདག་གིར་བྱས་ཀྱང་ལྟུང་བ་མེད་པ་དེར་མ་ཟད་དབྱར་རྙེད་གང་ཡིན་ཡང་དེའི་ཚེ་བདག་
གིར་མ་བྱས་ན་དགེ་འདུན་གྱི་རྙེད་པའི་བར་ཆད་དུ་འགྱུར་བ་དང་། ཡོན་བདག་གི་བསོད་
ནམས་ཀྱི་བར་ཆད་དུ་འགྱུར་ན་མཐའི་ཞག་བཅུ་ལ་བདག་གིར་བྱས་ཀྱང་ཉེས་པ་མེད་
པར་གསུངས་ཏེ། །ཊི་ཀ་ལས། གལ་ཏེ་དགེ་སློང་རྣམས་ཀྱིས་དགེ་སློང་དག་གི་རྙེད་པའི་
བར་ཆད་ཀྱི་དབང་གིས་སམ། ཡོན་བདག་གི་བསོད་ནམས་ཀྱི་བར་ཆད་ཀྱི་དབང་གིས་
མཐའི་ཞག་བཅུ་ལ་དབྱར་གནས་པའི་ཕྱིར་བྱུང་བའི་རྙེད་པ་བདག་གིར་བྱེད་ན་ཡང་དེའི་
ཚེ་ཁ་ན་མ་ཐོ་བར་མི་འགྱུར་རོ། །ཞེས་གསུངས་པའི་ཕྱིར་རོ། །གཉིས་པ་བགོ་སྔས་པའི་
སྤང་བ་ལ་བཞི་ལས། དང་པོ་གླེང་གཞི་ནི་སྔར་དང་འདྲ་བ་ལ་འདིར་དབྱར་གྱི་ནང་
ལོགས་སུ་སོ་སོར་བགོས་པའོ། །གཉིས་པ་དགག་བྱ་སྔར་དང་འདྲ། གསུམ་པ་ངོ་བོ་ནི།
བཅས་ལྡན་དགེ་སློང་གིས་ཁྱིམ་པས་ཕུལ་བའི་དབྱར་གྱི་རྙེད་པ་ཟས་ལས་གཞན་པ་རུང་
བ་ཚད་ལྡན་ཉིད་རྐྱེན་མེད་པར་དབྱར་གྱི་ནང་ལོགས་སུ་སོ་སོར་བགོས་པ་ལས་གྱུར་པའི་

ལྟུང་བ་དངོས་གཞིའོ། །བཞི་པ་གཞུང་དོན་ནི། དེ་བགོས་ན་ཡང་ངོ་། །ཞེས་གསུངས་ཏེ།
བརྟད་པའི་དབང་གིས་དགེ་འདུན་སྤྱིའི་ཚོམས་སུ་བདག་གིར་བྱེད་པ་གནང་ཡང་རྐྱེན་
མེད་པར་སོ་སོར་བགོས་ན་མི་གནང་ངོ་ཞེས་སྟོན་པ་ནི། བརྟད་པ་ལས་བྱུང་བའི་རྙེད་པ་
དེ་དབྱར་ནང་དུ་བགོས་ན་ཡང་ངོ་སྟེ་སྤང་ལྟུང་གི་བྱེད་པ་པོ་ཉིད་དོ། །དེ་ལྟར་ཊཱི་ཀ་ལས།
བརྟད་པ་ལས་བྱུང་བའི་རྙེད་པ་བདག་གིར་བྱས་ཀྱང་བགོ་བར་མི་བྱ་སྟེ། བགོད་ན་སྤང་
བའི་ལྟུང་བྱེད་དུ་འགྱུར་རོ། །ཞེས་སོ། །བརྟད་པ་ལས་བྱུང་བའི་རྙེད་པ་ནི་མཚོན་པ་སྟེ།
བརྟད་པ་ལས་བྱུང་རུང་མ་བྱུང་རུང་དབྱར་གྱི་རྙེད་པ་དབྱར་གྱི་ནང་ལོགས་སུ་སོ་སོར་
བགོས་ན་ཡང་སྤང་བའི་ལྟུང་བྱེད་དུ་འགྱུར་བའོ། །གལ་ཏེ་མ་བགོས་ན་རྙེད་པའི་བར་
ཆད་འབྱུང་བར་འགྱུར་བ་ཡིན་ན་རྙེད་པའི་བར་ཆད་སྤོང་བའི་ཆེད་དུ་ནི་དབྱར་གྱི་ནང་དུ་
བགོས་ཀྱང་རུང་བར་གསུངས་ཏེ། རྗེའི་ཟིན་བྲིས་ལས། དབྱར་ནང་དུ་བགོ་བ་ལ་ཡང་
བགོས་པས་བར་ཆད་སྤོང་བ་ཡིན་ན་ཉེས་མེད་དུ་འགྲོ་དགོས་སམ་སྙམ་མོ། །ཞེས་
གསུངས་ལ། ཕྲེང་རྒྱུད་ལས་ཀྱང་། མཐའ་ཡི་ཞག་བཅུའི་ནང་དུ་ནི། །བགོས་ཀྱང་རུང་བ་
ཉིད་ཡིན་ཏེ། །ཞེས་གསུངས་པ་ཡང་བར་ཆད་སྤོང་བའི་ཆེད་ཡིན་པའི་ཕྱིར་དང་། དཔག་
སྙེ་ལས། དགག་དབྱེའི་གོང་རོལ་ཏུ་སྦྱིན་བདག་གིས་གཏད་པའི་རྙེད་པ་རྐྱེན་ལྡན་དེ་དག་
ལ་རྐྱེན་དབང་གིས་དབྱར་མཐའི་ཞག་བཅུའི་ནང་དུ་སོ་སོར་སྦྱིན་པ་ལ་ཉེས་པ་མེད་ཅེས་
གསུངས་པ་ཡང་དེའི་དབང་དུ་བྱས་སོ། །དབྱར་རྙེད་ལས་གཞན་མཆོད་སྟོན་ལ་སོགས་
པའི་རྙེད་པ་རྣམས་ནི་རྙེད་པའི་བར་ཆད་ལྟ་བུའི་རྐྱེན་མེད་པར་དབྱར་གྱི་ནང་དུ་བགོར་
རུང་སྟེ། ཞུ་བ་ལས། བཙུན་པ་བཅོམ་ལྡན་འདས་ཀྱིས་དགེ་སློང་གིས་དབྱར་གྱི་ནང་
ལོགས་སུ་དབྱར་གྱི་རྙེད་པ་མ་བགོད་ཅིག་ཅེས་གསུངས་ན། བཙུན་པ་ཁྱིམ་བདག་ཅིག་
གིས་གནས་མང་ཞིག་ནས་དགེ་སློང་དག་མགྲོན་དུ་བོས་ཏེ་གནས་གཅིག་ཏུ་འཚལ་མ་
འཚལ་ནས་དགེ་འདུན་དེ་དག་ལ་མངོན་སུམ་དུ་གོས་ཕུལ་ན་དགེ་སློང་དེ་དག་གིས་གོས་
བགོ་བར་བགྱིའམ། ཨུ་པཱ་ལི་གོས་དེ་དག་ནི་རྐྱེན་འབྱུང་བའི་གོས་ཡིན་པས་བགོ་བར་

བྱའོ། །ཞེས་དང་། བཙུན་པ་དབྱར་ཚུལ་དུ་ཞུགས་པའི་དགེ་འདུན་དབྱར་གྱི་ནང་ལོགས་
སུ་མཆོད་རྟེན་གྱི་རྙེད་པ་བགོས་ཀྱང་ནོངས་པར་མི་འགྱུར་ཞིང་རུང་བར་འགྱུར་བ་མཆིས་
སམ། ཨུ་པཱ་ལི་ཡོད་དེ། ཉན་ཐོས་ཀྱི་མཆོད་རྟེན་ལ་བསྔོས་པར་གྱུར་པ་ནི་ཤི་བའི་ཡོ་བྱད་
པས་ན་བགོ་བར་བྱའོ། །ཞེས་གསུངས་པའི་ཕྱིར་རོ། །གསུམ་པ་བཞག་འཕྱིས་པའི་སྤང་
བ་ལ་བཞི་ལས། །དང་པོ་གླེང་གཞི་ནི་ཡུལ་མཉན་ཡོད་དུ་དགེ་འདུན་གྱིས་ཉོན་མོངས་པ་
ཤེས་བཞིན་མ་ཡིན་པས་ཉེས་པ་དབྱར་ཟླ་བ་གསུམ་གྱི་ནང་ལོགས་སུ་རལ་གྲི་མཐུ་ཅན་
པས་ཕུལ་བའི་གོས་ཀྱི་རྙེད་པ་རྣམས་གཉེར་ཀ་མ་བྱས་པར་བཞག་སྟེ་ཆོས་གོས་དེ་རྣམས་
སྲིལ་གྱིས་རྨུགས་ཏེ་རྡུལ་དུ་བརླགས་ནས་འདུག་པ་ལས་འདི་བཅས་སོ། །གཉིས་པ་
དགག་བྱ་ནི་རང་རིགས་ཀྱི་ཡོ་བྱད་ཆུད་ཟོས་པར་འགྱུར་བའོ། །གསུམ་པ་ངོ་བོ་ནི་སྲ་
བརྐྱང་བཏིང་བ་དང་མི་ལྡན་པའི་བཅས་ལྡན་དགེ་སློང་གིས་ཁྱིམ་པས་ཕུལ་བའི་དབྱར་
རྙེད་ཟས་ལས་གཞན་པ་རུང་བ་ཚད་ལྡན་གྱི་དངོས་པོ་ཉིད་གོས་སྦེད་པ་པོ་མ་བསྐོས་ཤིང་
སྦྱིན་བདག་གི་ཚིག་གིས་དབང་མེད་པ་མ་ཡིན་པར་གོས་བགོད་པའི་དུས་སུ་མ་བགོས་
པར་བཞག་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། མ་བགོས་
ན་ཡང་ངོ་། །སྦྱིན་བདག་གི་ཚིག་གིས་དབང་མེད་ནའོ། །དགག་དབྱེའི་ཉིན་མོའི་ཕྱི་དེ་
ཉིན་པར་ཏེ་དེ་སྦེད་པ་མ་བསྐོས་པ་རྣམས་ལའོ། །ཞེས་གསུངས་ཏེ། བརྟད་པ་ལས་བྱུང་
མ་བྱུང་གང་ཡིན་ཡང་དབྱར་གནས་པའི་རྙེད་པ་དེ་གོས་བགོད་པའི་དུས་སུ་མ་བགོས་
པར་བཞག་ན་ཡང་ངོ་ཞེས་སྤང་ལྟུང་གི་བྱེད་པ་པོའོ། །དེ་ཡང་སྲ་བརྐྱང་མ་བཏིང་ན་
དགག་དབྱེའི་ཕྱི་དེ་ཉིན་པར་མ་བགོས་པར་ཞག་འདས་པའམ། སྲ་བརྐྱང་བཏིང་ན་སུ་
བརྐྱང་གི་རྙེད་པ་དང་མཉམ་དུ་བགོས་ན་ཆོག་པས་དབྱར་སྔ་མ་ཡིན་ན་དཔྱིད་ཟླ་ར་བའི་
ཉ་དང་ཕྱི་མ་ཡིན་ན་དཔྱིད་ཟླ་འབྲིང་པོའི་ཉ་ལ་མ་བགོས་པར་ཞག་ཕྱི་མའི་སྐྱ་རེངས་ཤར་
ན་སྤང་ལྟུང་ངོ་། །སྲ་བརྐྱང་བཏིང་ཡང་གལ་ཏེ་གོས་སྦེད་པ་མ་བསྐོས་ན་ནི་དགག་དབྱེའི་
ཕྱི་ཉིན་འདས་ཚེ་སྤང་བ་འབྱུང་ངོ༌། །དམིགས་བསལ་ནི་སྦྱིན་བདག་གི་ཚིག་གིས་རེ་ཞིག་

ཁྱེད་ཅག་གིས་མ་བགོ་ཞིག་བདག་འོངས་ནས་རང་གི་ལག་ནས་དབུལ་ལོ་ཞེས་ཟེར་ཏེ་སོ་
སོར་བགོ་བའི་དབང་མེད་ན་མ་གཏོགས་སོ་ཞེས་གོང་དུ་བསྙེགས་ཏེ་ཉེས་པ་མེད་པའོ། །
སྦྱིན་བདག་གིས་དེ་ལྟར་སྨྲས་པ་མེད་པར་མ་བགོས་ན་ནི་ཉེས་པ་ཁོ་ནར་འགྱུར་རོ། །དུས་
གང་གི་ཚེ་མ་བགོས་ན་ཞེ་ན། སྟོན་ཟླ་འབྲིང་པོའི་ཉའམ་སྟོན་ཟླ་ཐ་ཆུང་གི་ཉ་ནི་དབྱར་སྔ་
ཕྱིའི་དགག་དབྱེའི་ཉིན་ཡིན་ལ། དགག་དབྱེའི་ཉིན་མོའི་ཕྱི་དེ་ཉིན་པར་ཏེ་སྟོན་ཟླ་འབྲིང་
པོ་དང་སྟོན་ཟླ་ཐ་ཆུང་གི་ཚེས་བཅུ་དྲུག་གམ་ཧོར་ཟླའི་དབང་དུ་བྱས་ན་ཧོར་ཟླ་དགུ་པ་
དང་བཅུ་པའི་ཚེས་བཅུ་དྲུག་ལ་གོས་སྦྱིན་པའི་དུས་ཡིན་པས་དེའི་ཚེ་མ་བགོས་ན་སྤང་
ལྟུང་དུ་འགྱུར་རོ། །སུ་ལ་འགྱུར་ཞེ་ན། གོས་དེ་སྦེད་ཅིང་གཉེར་ཀ་བྱེད་པ་པོའི་དགེ་སློང་
མ་བསྐོས་པ་རྣམས་ལ་ལྟུང་བར་འགྱུར་བའོ། །གོས་སྦེད་པའི་དགེ་སློང་བསྐོས་ན་ལྟུང་བ་
མེད་དོ། །དེའང་སོར་འགྲེལ་མཛད་བྱང་མེད་པ་ལས། ཚུལ་ན་འདུག་པའི་ཚེ་དགེ་འདུན་
སྤྱིའི་རྙེད་པ་ནི་ཞག་བཅུ་ལས་མ་འདས་པར་སྤྱིའི་སྔགས་ཀྱིས་བཏབ་ནས་མལ་སྟན་སྦེད་
པ་ལ་གཏད་དོ། །ཞེས་གསུངས་སོ། །གཉིས་པ་བསླབ་བྱ་ནི། དེ་མི་བསྐོ་བར་མི་བྱའོ། །
ཞེས་གསུངས་ཏེ། དགག་དབྱེའི་ཕྱི་ཉིན་མི་བགོ་ན་གོས་སྦེད་པའི་དགེ་སློང་དེ་དགེ་འདུན་
གྱིས་མི་བསྐོ་བར་མི་བྱ་སྟེ་གསོལ་གཉིས་ཀྱི་ལས་ཀྱིས་བསྐོའོ། །འགྲེལ་ཆུང་ལས། མ་
བསྐོས་ན་དགེ་འདུན་ཀུན་ཉེས་བྱས། ཞེས་སོ། །དགག་དབྱེའི་ཕྱི་དེ་ཉིན་པར་རྙེད་པ་སོ་
སོར་བགོ་བར་བྱེད་ན་ནི་གོས་སྦེད་པའི་དགེ་སློང་བསྐོ་མི་དགོས་སོ། །བརྟད་པ་ལས་བྱུང་
བ་ཞེས་པ་ནི་གླེང་གཞི་དང་མཐུན་པར་སྨྲས་པས་གཞན་མཚོན་པ་སྟེ། དབྱར་གྱི་རྙེད་པ་
བརྟད་པ་ལས་བྱུང་བའམ་མ་བྱུང་བ་དང་འབྲེལ་བའི་སྤང་བའོ།། །།
ལྔ་པ་ཡུལ་ཁྱད་པར་ཅན་གྱི་གཞི་ལས་གྱུར་པ་བསྔོས་བསྒྱུར་གྱི་སྤང་བ་ལ་བཞི་ལས།
དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་བརྣབ་སེམས་
ཀྱིས་ཉེས་པ་གཞན་གྱིས་གཞན་ལ་བསྔོས་པ་བདག་ཉིད་ལ་བསྒྱུར་བས་གཞན་གྱིས་སྤྱོད་
པས་འདི་བཅས་སོ། །གཉིས་པ་དགག་བྱ་ནི་རང་རིགས་ཀྱི་ལོངས་སྤྱོད་ལ་གནོད་པ་དང་།

རང་འདོད་པ་ཆེ་བའོ། །གསུམ་པ་ངོ་བོ་ནི་སྦྱིན་བདག་གིས་དགེ་འདུན་ནམ་དགེ་སློང་
གཞན་ལ་བསྔོས་པའི་གོས་སོགས་རུང་བ་ཚད་ལྡན་དེ་བཅས་ལྡན་དགེ་སློང་གིས་ངག་
མཚན་ཉིད་ལྔ་ལྡན་གྱིས་བདག་ཉིད་ལ་བསྒྱུར་ཏེ་ཐོབ་བློ་སྐྱེས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས། ལྟུང་བ་རྣམ་གཞག་དང༌། བསླབ་བྱའོ། །
དང་པོ་ལ་མདོ་རྒྱས་གཉིས་ལས། དང་པོ་ནི། གཞན་གྱིས་གང་ཟག་གཞན་ནམ་དགེ་
འདུན་ལ་བསྔོས་པའི་གོས་ཤེས་བཞིན་དུ་བདག་ཉིད་ལ་བསྒྱུར་ཏེ་ཐོབ་ནའོ། །ཞེས་
གསུངས་ཏེ། གང་བྱས་ན་བསྔོས་བསྒྱུར་གྱི་སྤང་བར་འགྱུར་ཞེ་ན། ཡོན་བདག་གཞན་
གྱིས་ལྟུང་བ་འབྱིན་པ་པོ་ལས་དགེ་སློང་གང་ཟག་གཞན་ནམ་དགེ་འདུན་སྤྱི་ལ་ཡིད་ཀྱིས་
བསྔོས་ཟིན་པའི་གོས་ཁྲུ་གང་དུ་ལོངས་པ་ཡན་ཆད་དེ་ལྟར་བསྔོས་པར་རང་གིས་ཤེས་
བཞིན་དུ་དགེ་སློང་བདག་ཉིད་ལ་ངག་མཚན་ཉིད་ལྔ་ལྡན་གྱིས་བསྒྱུར་ཏེ་ཐོབ་ན་སྤང་
ལྟུང་སྐྱེད་པའོ། །འདིར་གོས་ཞེས་པ་ནི་གླེང་གཞིའི་དབང་གིས་མཚོན་པ་སྟེ་ལྷུང་བཟེད་
ལ་ཡང་གནད་ཀྱིས་སྦྱར་རོ། །གཞན་ཡང་དགག་བྱའི་གནད་ཀྱིས་སྦྱར་ན་གསེར་དངུལ་
སོགས་བསྔོས་པ་བསྒྱུར་ན་ཡང་ལྟུང་བ་དངོས་གཞི་འབྱུང་དགོས་པ་འདྲ་སྟེ། འོན་ཀྱང་
ཁུངས་གསལ་བོར་མ་མཐོང་བས་དཔྱད་པར་བྱའོ། །སྐབས་འདིར་ཕྲེང་རྒྱུད་ལས། དགེ་
འདུན་ལ་བསྔོས་རྙེད་པ་གང་། །བརྟུལ་ཞུགས་ཅན་དག་དབང་བྱེད་ན། །སྤོང་བའི་ལྟུང་
བྱེད་ལྕགས་ཚན་གྱིས། །སྡུག་བསྔལ་ཉམས་སུ་མྱོང་བར་འགྱུར། །ཞེས་བསྒྱུར་བྱའི་རྫས་
དགེ་འདུན་ལ་བསྔོས་པའི་རྙེད་པ་ཙམ་ལས་མ་གསུངས་ཀྱང་དེས་མཚོན་ནས་གང་ཟག་
ལ་བསྔོས་པའི་རྙེད་པ་བསྒྱུར་བ་ལ་སྤང་ལྟུང་འབྱུང་བ་ཤེས་དགོས་ཏེ། རྩ་བའི་མདོ་སོ་
སོར་ཐར་པ་ལས། དགེ་འདུན་ལ་བསྔོས་པའི་རྙེད་པ་ཤེས་བཞིན་དུ་གང་ཟག་བདག་ལ་
སྒྱུར་དུ་འཇུད་ན་སྤང་བའི་ལྟུང་བྱེད་དོ་ཞེས་དགེ་འདུན་ལ་བསྔོས་པའི་རྙེད་པ་ཙམ་ལས་
མ་གསུངས་ཀྱང་དེས་མཚོན་པའི་དོན་གང་ཟག་ལ་བསྔོས་པ་བདག་ལ་སྒྱུར་ན་སྤང་བར་
འགྱུར་བའི་ཚུལ་ལུང་རྣམ་འབྱེད་ལས་བཤད་པ་བཞིན་ཡིན་པའི་ཕྱིར་ཏེ། །དེ་ཡང་རྣམ་

འབྱེད་ལས། དགེ་སློང་གིས་གང་ཟག་གཅིག་ལ་བསྔོས་པའི་རྙེད་པ་གང་ཟག་བདག་ལ་
སྒྱུར་དུ་འཇུད་ན་དེ་སྒྱུར་བ་ལ་ཉེས་བྱས་སུ་འགྱུར་ལ། ཐོབ་ན་སྤང་བའི་ལྟུང་བྱེད་དུ་
འགྱུར་རོ། །དགེ་སློང་གིས་གང་ཟག་གཉིས་ལ་བསྔོས་པའི་རྙེད་པ་གང་ཟག་བདག་ལ་
སྒྱུར་དུ་འཇུད་ན་དེ་སྒྱུར་དུ་འཇུད་པ་ལ་ཉེས་བྱས་སུ་འགྱུར་ལ། ཐོབ་ན་སྤང་བའི་ལྟུང་
བྱེད་དུ་འགྱུར་རོ་ཞེས་སོགས་གང་ཟག་ལ་བསྔོས་པ་བདག་ལ་བསྒྱུར་ནས་ཐོབ་ན་སྤང་
བའི་དངོས་གཞིར་འགྱུར་བར་གསུངས་སོ། །འདི་ལ་ས་སྐྱའི་དབང་ཕྱུག་གྲུབ་པ་དཔལ་
བཟང་གིས་མཛད་པའི་མདོ་རྩའི་སྤྱི་དོན་ལས། ངག་མཚན་ཉིད་ལྔ་ལྡན་གྱིས་བསྒྱུར་
དགོས་པ་མི་འཐད་པར་ཐལ། ལུས་ཀྱིས་བསྒྱུར་ན་ཡང་བསྔོས་བསྒྱུར་གྱི་སྤང་བ་བསྐྱེད་
པའི་ཕྱིར་ཏེ། ཊི་ཀར། ཉེ་དུ་མ་ཡིན་པ་ཡན་ལག་ཏུ་མི་དགོས་པ་དེ་བཞིན་དུ། འདིར་ཚིག་
ཉིད་ཀྱང་དེ་དང་འདྲའོ་ཞེས་གསུངས་པའི་ཕྱིར་ཞེས་སྐྱོན་བཏགས་པར་བྱས་ཀྱང་། ཊཱི་
ཀའི་ཚིག་དེའི་དོན་ནི་སྦྱིན་བདག་གི་ཚིག་གིས་བསྔོས་པ་ཡན་ལག་ཏུ་མི་དགོས་ཞེས་པའི་
དོན་ཡིན་པར་བྱ་འདུལ་འཛིན་གྱི་ཊཱི་ཀ་ལས་བཤད་པ་ལྟར་ཡིན་ནོ། །གཉིས་པ་རྒྱས་པར་
བཤད་པ་ལ་གསུམ་ལས། དང་པོ་མཐར་ཐུག་དང་ཡུལ་གྱི་སེལ་བ་ནི། བསྒྱུར་བ་ལ་ནི་
ཉེས་བྱས་སོ། །འདིར་གཞན་ལ་ཡང་ངོ་། །དེའི་འབྲས་བུ་ལ་ཡང་ངོ་། །གཞན་ལ་ཡང་ངོ༌། །
དབྲལ་བ་དང་སྦྱར་བ་གཉིས་ཀ་སེམས་ཅན་དུ་བགྲང་བ་ཉིད་མ་ཡིན་པ་ལ་ཡང་ངོ་། །
ཕྱོགས་གཅིག་ཉིད་ལ་ཡང་ངོ་། །ཞེས་གསུངས་ཏེ། ཐོབ་ན་དངོས་གཞིར་འགྱུར་ན་བསྒྱུར་
བ་ལ་ཅིར་འགྱུར་ཞེ་ན། ཐོབ་པའི་སྔ་རོལ་ཏུ་བསྒྱུར་བ་ལ་ནི་སྦྱོར་བའི་ཉེས་བྱས་སོ། །
བསྔོས་བསྒྱུར་གྱི་སྐབས་འདིར་གང་ཟག་གམ་དགེ་འདུན་གཞན་ལ་བསྔོས་པ་བདག་ཉིད་
ལ་མ་བསྒྱུར་བར་གང་ཟག་གམ་དགེ་འདུན་གཞན་ལ་བསྒྱུར་བ་ལ་ཡང་ཉེས་བྱས་འབྱུང་
ངོ༌། །དེ་ནི་ཉེས་བྱས་ཡང་བའོ། །གཞན་ལ་བསྒྱུར་བ་དེའི་འབྲས་བུ་གཞན་དེས་ཐོབ་པ་
ལ་ཡང་ཉེས་བྱས་འབྱུང་ངོ༌། །དེ་ནི་ཉེས་བྱས་ལྕི་བའོ། །གོས་དང་ལྷུང་བཟེད་ལས་གཞན་
ཟས་ཀྱི་རྙེད་པ་བསྔོས་པ་བསྒྱུར་བ་ལ་ཡང་སྦྱོར་བ་དང་དངོས་གཞི་གཉིས་ཀ་ལ་ཉེས་བྱས་

འབྱུང་ངོ༌། །སྐབས་འདིར་ཕྲེང་རྒྱུད་ལས། རྙེད་པ་གོས་དང་དབྱིག་ལ་སོགས། །བཟའ་བ་
ལ་སོགས་ཟང་ཟིང་ཡང་། །གཉིས་ཀའང་བསྔོས་པར་བསྒྱུར་བ་ནི། །རབ་ཏུ་བཀག་པ་
གསུངས་པ་ཡིན། །ཞེས་པས་ནོར་དང་ཟས་གཉིས་ཀ་སྤྱིར་བསྔོས་བསྒྱུར་བྱེད་མི་རུང་
བར་བཤད་པ་ཙམ་ལས་བྱེ་བྲག་ཏུ་ཟས་དེ་ཡང་བསྔོས་བསྒྱུར་བྱས་ན་སྤང་ལྟུང་དུ་འགྱུར་
ཞེས་གསུངས་པ་མེད་ཀྱང་། དེའི་དོན་རོང་ཊིཀ་ལས། ཟས་དང་ནོར་གཉིས་ཀའང་དགེ་
འདུན་གཞན་ལ་བསྔོས་པ་གང་ཟག་རང་ལ་བསྒྱུར་བ་ནི་སྤང་བའི་ལྟུང་བར་འགྱུར་བས་
རབ་ཏུ་བཀག་པ་ཡིན་ནོ་ཞེས་བཤད་པ་ནི་མི་འཐད་པར་མངོན་ཏེ། བསྔོས་བསྒྱུར་ཀྱི་
སྐབས་ཀྱི་ལུང་རྣམ་འབྱེད་ལས། རྙེད་པ་གཉིས་ཏེ། གོས་ཀྱི་རྙེད་པ་དང་། ཟས་ཀྱི་རྙེད་
པའོ། །དོན་འདིར་ནི་གོས་ཀྱི་རྙེད་པ་ཡིན་པར་དགོངས་སོ་ཞེས་ཟས་བསལ་ཏེ་གསུངས་
པ་སོགས་དང་འགལ་བའི་ཕྱིར་རོ། །གང་ལས་དབྲལ་བར་བྱ་བ་སྟེ་གང་ལ་བསྔོས་པའི་
ཡུལ་དང་། གང་དུ་བསྒྱུར་ཞིང་སྦྱར་ཏེ་སྦྱིན་པར་བྱ་བ་གཉིས་ཀ་སེམས་ཅན་དུ་བགྲང་བ་
ཉིད་མ་ཡིན་པ་གཞན་ལ་བསྔོས་པ་གཞན་ལ་བསྒྱུར་བ་ལ་ཡང་སྦྱོར་བ་དང་དངོས་གཞི་
གཉིས་ཀར་ཉེས་བྱས་འབྱུང་ངོ༌། །དཔེར་ན་ཡོན་བདག་གིས་གཙུག་ལག་ཁང་ལ་བསྔོས་
པའི་རྙེད་པ་དགེ་སློང་གིས་ཁྲི་ལ་བསྒྱུར་བ་དང༌། ཀ་བ་གཞན་ལ་བསྔོས་པ་ཀ་བ་གཞན་
ལ་བསྒྱུར་བ་དང་། སངས་རྒྱས་ཀྱི་སྐུ་གཟུགས་གཅིག་ལ་བསྔོས་པ་སངས་རྒྱས་ཀྱི་སྐུ་
གཟུགས་གཞན་ལ་བསྒྱུར་ན་ཉེས་བྱས་སུ་འགྱུར་བ་ལྟ་བུའོ། །གང་རུང་སེམས་ཅན་དུ་
བགྲང་བ་ཡིན་ནའང་ཉེས་བྱས་སོ། །མཆོད་རྟེན་གཅིག་ལྟ་བུའི་ཕྱོགས་གཅིག་ཉིད་ལ་
བསྔོས་པ་ཕྱོགས་གཞན་ལ་བསྒྱུར་བ་ལ་ཡང་སྦྱོར་བ་དང་དངོས་གཞི་གཉིས་ཀར་ཉེས་
བྱས་འབྱུང་ངོ༌། །དཔེར་ན་མཆོད་རྟེན་གྱི་ཐེམ་སྐས་ཀྱི་རིམ་པ་གཅིག་ལ་བསྔོས་པ་རིམ་
པ་གཞན་ལ་བསྒྱུར་ན་ཉེས་བྱས་འབྱུང་བ་ལྟ་བུའོ། །གཉིས་པ་ལྟུང་བ་མེད་པ་ནི། ལྷག་
མ་ཟ་བ་དུད་འགྲོ་ལ་སོགས་པ་བཙལ་ཏེ་མ་རྙེད་པ་ལ་ནི་ལྟུང་བ་མེད་དོ། །བདེ་བར་
གཤེགས་པའི་སྐུ་གཟུགས་གཞན་ལ་ནི་གཡར་པོར་སྦྱིན་དུ་རུང་ངོ་། །ཞེས་གསུངས་ཏེ།

ལྷག་མུ་ཟ་བ་དུད་འགྲོ་ཁྱི་ལ་སོགས་པ་གང་ལ་བསྔོས་པ་དེ་མ་བཙལ་བར་གཞན་ལ་
བྱིན་ན་ཉེས་བྱས་འབྱུང་ལ། གལ་ཏེ་བསྔོ་ཡུལ་བཙལ་དེ་མ་རྙེད་པ་ན་ལྷག་མ་ཟ་བ་
གཞན་ལ་བསྒྱུར་བ་ལ་ནི་ལྟུང་བ་མེད་དོ། །དེ་བཞིན་དུ་སྤྲང་པོ་གཅིག་ལ་བསྔོས་པའི་
རྙེད་པ་སྤྲང་པོ་གཞན་ལ་བསྒྱུར་ན་ཉེས་བྱས་འབྱུང་ཡང་བཙལ་ཏེ་མ་རྙེད་པ་ལ་ལྟུང་བ་
མེད་པར་ལུང་རྣམ་འབྱེད་ལས་གསུངས་སོ། །མ་རྙེད་པའི་ཚད་ནི་གང་ལ་བསྔོས་པ་དེ་ལ་
བཞག་ན་རྫས་དེ་ཆུད་ཟ་བར་འགྱུར་ན་སྟེ། རྣམ་འབྱེད་འགྲེལ་ལས། རྫས་ཡོངས་སུ་
ཆུད་ཟ་བ་སྤང་བའི་ཕྱིར་རོ། །ཞེས་སོ། །བདེ་བར་གཤེགས་པའི་སྐུ་གཟུགས་ཀྱི་རྒྱན་ལ་
སོགས་པ་དག་བདེ་བར་གཤེགས་པའི་སྐུ་གཟུགས་གཞན་ལ་ནི་མཆོད་པའི་ཕྱིར་རེ་ཞིག་
གཡར་པོར་སྦྱིན་དུ་རུང་ངོ༌། །གསུམ་པ་ཉེས་བྱས་གཞན་བསྟན་པ་ནི། བསྔོས་པ་མི་སྦྱིན་
ན་ཉེས་བྱས་སོ། །མཚམས་ཀྱི་ཕྱི་རོལ་ཏུ་སོང་སྟེ་དགེ་འདུན་གྱི་བྱིན་གྱིས་རློབ་པར་བྱེད་
ནའོ། །མ་ཚོགས་པ་དག་གིས་བགོད་ནའོ། །བྱིན་གྱིས་མ་བརླབས་པར་ཡང་ངོ་། །ཀུན་
དབང་བའི་རྙེད་པ་དགེ་འདུན་ལས་གཅིག་གམ་གཉིས་སམ་གསུམ་གྱིས་ལེན་ནའོ། །དེ་
ལ་གཞན་དག་གི་ཤས་ཉིད་མ་བྲལ་ལོ། །རྐུ་སེམས་ཀྱིས་ནི་བརྐུས་པ་ཉིད་ཡིན་ནོ། །ཞེས་
གསུངས་ཏེ། གོས་ལ་སོགས་པ་ཆེ་གེ་མོ་ཞིག་ལ་སྦྱིན་ནོ་ཞེས་བསམ་པ་ཐག་པ་ནས་
བསྔོས་པ་མི་སྦྱིན་ན་ཉེས་བྱས་སོ། །ཤི་བའི་ཡོ་བྱད་ལ་སོགས་པ་མཚམས་ཀྱི་ནང་དུ་དགེ་
འདུན་ཀུན་ཀྱིས་བྱིན་གྱིས་རློབ་དགོས་པ་ལས་དགེ་སློང་འགའ་ཞིག་གིས་མཚམས་ཀྱི་ཕྱི་
རོལ་ཏུ་སོང་སྟེ་དགེ་འདུན་གྱི་རྙེད་པ་ཤི་བའི་ཡོ་བྱད་ལ་སོགས་པ་བྱིན་གྱིས་རློབ་པར་
བྱེད་ནི་ཉེས་བྱས་འབྱུང་བའོ། །བརྒྱ་ལ་དབང་བའི་རྙེད་པ་དགེ་སློང་བཅུས་བགོ་བ་ལྟ་བུ་
རྙེད་པ་དེ་དབང་བའི་དགེ་སློང་ཐམས་ཅད་མ་ཚོགས་པ་དག་གིས་བགོད་ནུ་སྟེ་བགོ་ན་
ཉེས་བྱས་འབྱུང་བའོ། །བགོད་ནི་བགོ་བའི་ད་ལྟ་བའི་ཚིག་གོ །ཤི་བའི་ཡོ་བྱད་ལ་སོགས་
པ་བྱིན་གྱིས་མ་བརླབས་པར་བགོ་ན་ཡང་ཉེས་བྱས་འབྱུང་ངོ༌། །དབྱར་རྙེད་ལ་སོགས་པ་
དགེ་འདུན་ཀུན་དབང་བའི་རྙེད་པ་དགེ་འདུན་ལས་དགེ་སློང་གཅིག་གམ་གཉིས་སམ་

གསུམ་གྱིས་ལེན་ན་ཉེས་བྱས་འབྱུང་བའོ། །གོང་གི་བསྔོས་པ་མི་སྦྱིན་པ་སོགས་ནས་
འདིར་གསུམ་གྱིས་ལེན་ནའོ་ཞེས་པའི་བར་གྱི་མདོ་ལྔས་བསྔོས་བསྒྱུར་གྱི་ཆར་གཏོགས་
པའི་ཉེས་བྱས་ལྔ་བསྟན་ཏེ། དེ་རྣམས་བསྔོས་བསྒྱུར་གྱི་ཆར་གཏོགས་ཡིན་པའི་རྒྱུ་མཚན་
ནི། གཞན་དབང་བ་མི་དབང་བར་བྱེད་པ་ལ་ཞུགས་པའི་ཆ་ནས་བསྔོས་བསྒྱུར་དང་རྣམ་
པ་འདྲ་བའི་ཕྱིར་རོ། །མཚམས་ཀྱི་ཕྱི་རོལ་ཏུ་སོང་སྟེ་དགེ་འདུན་གྱིས་བྱིན་གྱིས་རློབ་པ་
སོགས་ནས་གཉིས་སམ་གསུམ་གྱིས་ལེན་ནའོ་ཞེས་པ་ཡན་ཆད་བཞི་པོ་དེ་རྣམས་ལ་ཉེས་
པ་བསྐྱེད་པའི་རྒྱུ་མཚན་ནི་རྙེད་པ་བླངས་པ་དེ་ལ་ལེན་པ་པོ་ལས་གཞན་དག་གི་སྐལ་བ་
དབང་བའི་ཆ་ཤས་ཉིད་དང་མ་བྲལ་ལོ། །དེ་དག་ལས་ཤི་བའི་ཡོ་བྱད་བྱིན་གྱིས་མ་
བརླབས་པ་ནི་སངས་རྒྱས་ཀྱི་སློབ་མ་ཐམས་ཅད་ལ་དབང་བར་ལུང་གོས་ཀྱི་གཞི་དང་
འདུལ་བ་འོད་ལྡན་སོགས་ལས་བཤད་པས་དེས་ན་དེ་འགའ་ཞིག་གིས་བགོས་ན་ཉེས་
པར་འགྱུར་བའོ། །རྐུ་སེམས་མེད་པ་ལ་འདི་དག་རྣམ་པར་གཞག་པ་ཡིན་གྱི་རྐུ་སེམས་
ཡོད་པ་ལ་ཁ་ན་མ་ཐོ་བ་ཅིར་འགྱུར་ཞེ་ན། རྐུ་སེམས་ཀྱིས་སྒྱུར་བར་བྱེད་ན་ནི་བརྐུས་པ་
ཉིད་ཡིན་ནོ། །ཕམ་པ་མི་བསྐྱེད་པ་ནི་མ་ཡིན་ནོ་ཞེས་རང་གི་རྣམ་བཤད་ལས་གསུངས་ཏེ།
ཡན་ལག་གཞན་ཚང་ནའོ། །དེ་ནི་བསྔོས་པ་མི་སྦྱིན་ན་ཉེས་བྱས་ཞེས་པ་ལ་སོགས་པ་ལྔ།
བསྔོས་བསྒྱུར་དངོས་དང་དྲུག་སྟེ་ཐམས་ཅད་དུ་ཡང་རྐུ་སེམས་ཀྱིས་ནི་བརྐུས་པ་ཉིད་ཡིན་
ནོ་ཞེས་པ་སྟེ། ཊཱི་ཀ་ལས། རྐུ་སེམས་ཀྱིས་སྒྱུར་བར་བྱེད་ན་ཐམས་ཅད་བརྐུས་པ་ཉིད་
ཡིན་ཏེ་ཞེས་གསུངས་སོ། །མཚམས་ཀྱི་ཕྱི་རོལ་ཏུ་སོང་སྟེ་ཤི་བའི་ཡོ་བྱད་བྱིན་གྱིས་རློབ་
པ་སོགས་ལ་ཕམ་པ་འབྱུང་བར་མི་རིགས་ཏེ། ཕམ་པ་འབྱུང་བ་ལ་བརྐུ་བྱ་གཞན་གྱི་ནོར་
ཡིན་པ་དགོས་པ་གང་ཞིག དགེ་འདུན་པ་ནི་ཕུ་ནུ་དང་འདྲ་བས་དེ་མི་ཚང་བས་སོ་ཞེ་ན།
གཞན་དག་གི་ཤས་ཉིད་དང་མ་བྲལ་བའི་ཆ་དེ་གཞན་གྱི་ནོར་ཡིན་པས་ཡན་ལག་ཚང་ངོ་། །
འོན་ཀྱང་བསྔོ་ཡུལ་སོགས་ཀྱིས་རང་ལ་བསྔོས་ཡོད་པ་སོགས་མ་ཤེས་ནས་བདག་ཏུ་
བཟུང་མེད་ན་རིན་ཐང་ཚང་ཡང་ཕམ་པ་མི་འབྱུང་ངོ༌། །གཉིས་པ་བསླབ་བྱ་ནི། གྱ་ཚོམ་

དུ་གཙུག་ལག་ཁང་དོར་བར་མི་བྱའོ། །རྗེས་སུ་ཆགས་པ་དང་བཅས་པ་དེར་སྲུང་མར་
གཞག་གོ །མ་ལྷགས་ན་ལོ་བཅུ་འདའ་བར་བྱའོ། །ལྔ་ནི་བསོད་སྙོམས་ཀྱིས་སོ། །དེར་
དུས་སུ་སྦྱིན་བདག་མ་བྱུང་ན་ལོ་གཞན་ལྔ་ནི་ཉེ་འཁོར་གྱི་གཙུག་ལག་ཁང་དང་ལྷན་ཅིག་
ཏུའོ། །གསོ་སྦྱོང་ཐ་དད་པ་དང་རྙེད་པ་ཐུན་མོང་བའི་ལས་བྱའོ། །འགྲོ་བ་ན་དངོས་པོ་
རྣམས་ཉེ་འཁོར་གྱི་གཙུག་ལག་ཁང་དག་ཏུ་གཏམས་པར་བྱའོ། །གཉུག་མར་གནས་ན་
སྦྱིན་པར་བྱའོ། །གནས་གཞན་གྱི་རྫས་གནས་གཞན་དུ་མི་སྦྱིན་ནོ། །མི་སྟེར་ན་དེ་དག་
གིས་སྦྱིན་པར་བྱ་བ་ཉིད་ཡིན་ནོ། །ཁྱིམ་བདག་དེ་ཉིད་ཡིན་ཡང་ངེས་པ་ལ་གཞིག་པ་
མེད་དོ། །མི་སྟེར་ན་མཐུས་གཟུང་བར་བྱའོ། །གཡར་པོ་ཉིད་དུ་སྦྱིན་པར་བྱའོ། །མཆོད་
རྟེན་གཞན་ལ་བསྔོས་པའི་རྙེད་པ་མ་གྲུབ་པ་ལ་ནི་ཉེས་པ་མེད་དོ། །བྱང་ཆུབ་ཆེན་པོ་དང་།
ཆོས་ཀྱི་འཁོར་ལོ་དང་། ཆོ་འཕྲུལ་ཆེན་པོ་དང་། ལྷ་ལས་བབས་པ་རྣམས་ཀྱི་དེ་དག་
ལས་གཞན་པ་ནི་མ་གཏོགས་སོ། །ཞེས་གསུངས་ཏེ། ཕ་རོལ་ཀྱི་དམག་ཚོགས་དང་ཆོམ་
རྐུན་ལ་སོགས་པའི་གནོད་པ་མེད་པར་མ་བརྟགས་གྱ་ཚོམ་དུ་གཙུག་ལག་ཁང་སྟོང་བར་
དོར་ཏེ་འགྲོ་བར་མི་བྱའོ། །གལ་ཏེ་སྦྱིན་བདག་བཙོན་རར་ཆུད་པ་ལ་སོགས་པས་ཕོངས་
པར་གྱུར་ནས་དགེ་སློང་རྣམས་འགྲོ་ན་ཡང་གཙུག་ལག་ཁང་དེ་ལ་རྗེས་སུ་ཆགས་པ་ཤས་
ཆེན་པོ་དང་བཅུས་པ་ཉིད་ཀྱི་དགེ་སློང་གཙུག་ལག་ཁང་དེར་སྲུང་མར་གཞུག་གོ །
གཙུག་ལག་ཁང་དེར་སྡོད་པའི་དགེ་འདུན་རྣམས་མ་ལྷགས་ཏེ་དགེ་འདུན་རྣམས་མ་བྱོན་
ན་སྲུང་མ་དེས་གཙུག་ལག་ཁང་དེ་ཉིད་བསྲུང་ཞིང་ལོ་བཅུ་འདའ་བར་བྱའོ། །ཇི་ལྟར་
འདའ་བར་བྱ་ན། དགེ་སློང་དེས་ལོ་ལྔ་ནི་བསོད་སྙོམས་ཀྱིས་སོ་སྟེ་འདའ་བར་བྱའོ་ཞེས་
པའོ། །གཙུག་ལག་ཁང་དེར་ལོ་ལྔ་འདས་པའི་དུས་སུ་གཙུག་ལག་ཁང་དེ་སྐྱོང་ཞིང་འཚོ་
བ་སྦྱོར་བའི་སྦྱིན་བདག་བཙོན་ར་ལ་སོགས་པ་དགཾ་ནས་མ་བྱུང་ན་ལོ་གཞན་ལྔ་ནི་
གཙུག་ལག་ཁང་དེའི་ཉེ་འཁོར་གྱི་གཙུག་ལག་ཁང་དང་འཚོ་བ་ཐུན་མོང་ལྷན་ཅིག་ཏུ་
བྱས་པས་འདའ་བར་བྱའོ། །གཙུག་ལག་ཁང་དེ་གཉིས་ཀྱི་གསོ་སྦྱོང་ཐ་དད་པ་རང་སོར་

འཇོག་པ་དང་རྙེད་པ་ཐུན་མོང་བའི་བྱ་བ་ལ་འཇུག་པའི་ཆེད་དུ་གསོལ་གཉིས་ཀྱི་ལས་
བྱའོ། །དེ་ལྟར་རྙེད་པ་ཐུན་མོང་དུ་བྱས་ན་གནས་གཞན་གྱི་རྙེད་པ་གནས་གཞན་ལ་
བསྒྱུར་བའི་ཉེས་པ་མི་འབྱུང་ངོ༌། །དེའི་རྗེས་སུ་སྲུང་མ་དེ་ཡུལ་གཞན་དུ་འགྲོ་བ་ན་
གཙུག་ལག་ཁང་དེའི་མལ་སྟན་དང་སྣོད་སྤྱད་ལ་སོགས་པའི་དངོས་པོ་རྣམས་ཉེ་འཁོར་
གྱི་གཙུག་ལག་ཁང་དག་ཏུ་གཏམས་པ་སྟེ་བཅོལ་ཏེ་གཞག་པར་བྱའོ། །གཙུག་ལག་ཁང་
བོར་བ་དེར་དགེ་སློང་དག་ཕྱིས་འོངས་ཏེ་གཉུག་མར་གནས་ན་ལ་སྟན་དང་སྣོད་སྤྱད་
ལ་སོགས་པ་གནས་གཞན་དུ་བཅོལ་བ་དེ་རྣམས་གཙུག་ལག་ཁང་དེ་ཉིད་དུ་བཅོལ་ཡུལ་
གྱིས་ཕྱིར་སྦྱིན་པར་བྱའོ། །དགེ་འདུན་དུ་གྱུར་པའི་དགེ་སློང་དག་གིས་དགེ་འདུན་གྱི་
གནས་གཞན་གྱི་རྫས་མལ་སྟན་དང་སྣོད་སྤྱད་ལ་སོགས་པ་གནས་གཞན་དུ་མི་སྦྱིན་ནོ། །
དེས་ན་གཙུག་ལག་ཁང་གཞན་དུ་བཅོལ་ཏེ་བཞག་པའི་རྫས་དེ་དག་གཙུག་ལག་ཁང་
དེའི་ཉེ་འཁོར་ན་མི་སྣང་ཞིང་ཕྱིར་མི་སྟེར་ན་དང་པོ་བཅོལ་ཏེ་འཇོག་པར་བྱེད་པའི་དགེ་
སློང་དེ་དག་གིས་བླངས་ཏེ་དེ་ཉིད་དུ་སྦྱིན་པར་བྱ་བ་ཉིད་ཡིན་ནོ། །གཙུག་ལག་ཁང་གི་
བདག་པོ་སྦྱིན་བདག་གིས་གཙུག་ལག་ཁང་དེའི་རྫས་གཙུག་ལག་ཁང་གཞན་དུ་སྦྱིན་
པར་བྱེད་ན་དགེ་སློང་རྣམས་ཀྱིས་ཇི་ལྟར་བྱ་ཞེ་ན། གཙུག་ལག་ཁང་གི་བདག་པོ་ཁྱིམ་
བདག་དེ་གནས་གཞན་གྱི་སྦྱིན་བདག་དེ་ཉིད་ཡིན་ཡང་གཙུག་ལག་ཁང་གང་དུ་སྔར་
ཕུལ་ནས་གནས་དེ་ཉིད་ཀྱི་རྫས་སུ་ངེས་པར་བྱས་པ་ལ་གཞིག་པ་མེད་དོ། །རྫས་དེ་ཕྱིས་
ཕུལ་བའི་གཙུག་ལག་ཁང་དེ་ན་གནས་པའི་དགེ་སློང་རྣམས་ཀྱིས་སམ་ཡང་ན་སྦྱིན་
བདག་གིས་རྫས་དེ་སྣང་ཡང་ཕྱིར་སྔར་གྱི་བདག་པོ་རྣམས་ལ་མི་སྟེར་ན་རྫས་དེ་སྔར་
ཕུལ་ཟིན་པའི་གཙུག་ལག་ཁང་དེ་ན་གནས་པའི་དགེ་སློང་རྣམས་ཀྱིས་མཐུས་གཟུང་བ་
སྟེ་དགེ་སྦྱོང་གི་ཆོས་བཞི་དང་མི་འགལ་བར་མཐུས་བླང་བར་བྱའོ། །གནས་གཞན་གྱི་
རྫས་གནས་གཞན་དུ་གཡར་པོ་ཉིད་དུ་སྦྱིན་པར་བྱའོ། །དབྲལ་བ་དང་སྦྱར་བ་གཉིས་ཀ་
སེམས་ཅན་དུ་བགྲང་བ་མ་ཡིན་པ་ལ་ཡང་ངོ་ཞེས་ཉེས་བྱས་སུ་བཤད་ན་ཐམས་ཅད་དུ་

ཉེས་བྱས་སུ་འགྱུར་རམ་ཞེ་ན། མཆོད་རྟེན་གཞན་ལ་བསྔོས་པའི་རྙེད་པ་གང་ལ་བསྔོས་
པ་དེ་ལ་འབུལ་བ་མ་གྲུབ་ནས་མཆོད་རྟེན་གཞན་ལ་སྒྱུར་བར་བྱེད་པ་ལ་ནི་ཉེས་པ་མེད་
དོ། །ཐམས་ཅད་དུ་ཉེས་པ་མེད་དམ་ཞེ་ན། སྟོན་པ་མངོན་པར་རྫོགས་པར་བྱང་ཆུབ་པའི་
གནས་མ་ག་དྷ་ན་བཞུགས་པའི་བྱང་ཆུབ་ཆེན་པོའམ་བྱང་ཆུབ་ཆེན་པོའི་མཆོད་རྟེན་གྲུ་
བཞི་བང་རིམ་བཞི་པ་དང་། ཆོས་ཀྱི་འཁོར་ལོ་བསྐོར་བའི་གནས་ཝཱ་རཱ་ཎ་སཱི་ན་བཞུགས་
པའི་ཆོས་ཀྱི་འཁོར་ལོའམ་ཆོས་འཁོར་མཆོད་རྟེན་གྲུ་བཞི་བང་རིམ་བཞི་པ། བང་རིམ་རེ་
རེ་ལ་ཕྱོགས་བཞིར་གློ་འབུར་དང་བཅས་པ་ལ་སྒོ་བཞིའམ་བརྒྱད་དམ་བཅུ་གཉིས་སམ་
བཅུ་དྲུག་ཡོད་པ་དང་། ཆོ་འཕྲུལ་བསྟན་པའི་གནས་མཉན་ཡོད་ན་བཞུགས་པའི་ཆོ་
འཕྲུལ་ཆེན་པོའམ་ཆོ་འཕྲུལ་ཆེན་པོའི་མཆོད་རྟེན་དབྱིབས་བྱང་ཆེན་ལྟ་བུ་ལ་ཕྱོགས་
བཞིར་གློ་འབུར་ཡོད་པ་དང༌། གྲོང་ཁྱེར་གསལ་བར་བཞུགས་པའི་ལྷ་ལས་བབས་
པའམ་ལྷ་བབས་མཆོད་རྟེན་དབྱིབས་བྱང་ཆེན་ལྟ་བུ་ལ་གློ་འབུར་གྱི་སྟེང་ན་སྐས་ལྟ་བུ་
ཡོད་པ་རྣམས་ཀྱི་རྙེད་པ་ནི་མཆོད་རྟེན་བཞི་པོ་དེ་དག་ལ་རྐྱེན་དབང་གིས་འབུལ་བར་མ་
གྲུབ་པའི་ཚེ་ན་ཡཾང་མཆོད་རྟེན་བཞི་པོ་དེ་དག་ལས་གཞན་མཆོད་རྟེན་ཕལ་པ་ལ་བསྒྱུར་
བ་ལ་ནི་ཉེས་པ་མེད་པ་ལ་མ་གཏོགས་སོ་སྟེ་ཉེས་བྱས་སོ། །བཞི་པོ་ནང་གི་གང་ལ་
བསྔོས་པ་དེ་ཉིད་ལ་འབུལ་བར་མ་གྲུབ་ནི་བཞི་པོ་གང་ཉེ་བ་ལ་བསྒྱུར་དུ་རུང་ངོ་། །
མཆོད་རྟེན་བཞི་པོ་དེ་དག་ལས་གཞན་པའི་མཆོད་རྟེན་ལ་བསྔོས་པའི་དངོས་པོ་གང་ཡིན་
པ་ནི་གལ་ཏེ་གང་ལ་བསྔོས་པ་དེ་ལ་འབུལ་བ་མི་འགྲུབ་ན་མཆོད་རྟེན་གཞན་ལ་བསྒྱུར་
ཞིང་སྤྱད་པར་བྱའོ། །གང་ལ་བསྔོས་པ་དེ་ལ་འབུལ་བ་གྲུབ་བཞིན་དུ་དེ་ལས་གཞན་པའི་
མཆོད་རྟེན་ལ་བསྒྱུར་བ་ལ་ནི་ཉེས་བྱས་སོ། །བསྔོས་བསྒྱུར་བྱས་པའི་རྣམ་སྨིན་ནི་སྐེད་
པའི་ཤ་རུས་རྣམས་ཆད་དེ་ཆུ་རྒྱུས་ཙམ་གྱིས་སྦྲེལ་ཡོད་པའི་ལུས་བླངས་པར་ལུང་ལས་
གསུངས་སོ། །བསྔོས་པ་ལས་གཞན་དུ་བསྒྱུར་བའི་སྤང་བའོ།། །། །
གསུམ་པ་སྨན་ལས་གྱུར་པ་གསོག་འཇོག་གི་སྤང་བ་ལ་གསུམ་ལས། དང་པོ་བསླབ་བྱ་ནི།

ཞག་བདུན་པར་བྱིན་གྱིས་བརླབས་པའི་ཉི་མ་འདས་སོ་ཅོག་དགེ་སློང་ལ་བརྗོད་པར་བྱའོ། །
ཞེས་གསུངས་ཏེ། འབྲུ་མར་ལ་སོགས་པ་སྨན་ཞག་བདུན་པར་བྱིན་གྱིས་བརླབས་པའི་
ཉི་མ་འདས་སོ་ཅོག་དགེ་སློང་ལ་འདི་སྐད་ཅེས་དེང་ཕན་ཆད་ཉི་མ་དང་པོ་འདས་ཏེ།
དེང་ནི་ཉི་མ་གཉིས་པ་ལགས་སོ་ཞེས་བྱ་བ་ལ་སོགས་པ་བརྗོད་པར་བྱའོ། །དེ་ལྟར་
བརྗོད་པའི་དགོས་པ་ནི་ནད་པ་བརྗེད་ངས་པས་ན་བརྗེད་ནས་གསོག་འཇོག་ཏུ་འགྱུར་བ་
སྤང་བའི་ཕྱིར་རོ། །ཐུན་ཚོད་དུ་རུང་བ་དང་འཚོ་བཅང་ལ་དུས་མི་བརྗོད་པ་ནི། རིམ་པ་
བཞིན་དུས་ཐུང་བ་དང་མ་ངེས་པའི་ཕྱིར་རོ། །གཉིས་པ་རྣམ་གཞག་ལ་བཞི་ལས། དང་
པོ་གླེང་གཞི་ནི་ཡུལ་རྒྱལ་པོའི་ཁབ་ཏུ་གང་ཟག་པི་ལིན་དའི་བུའི་ལྷན་ཅིག་གནས་པ་དང་
ཉེ་གནས་ཀྱི་དགེ་སློང་དག་གིས་ཉོན་མོངས་པ་ལྟོ་འདུན་ཆེ་བས་ཉེས་པ་སྨན་བཞི་གསོག་
འཇོག་བྱེད་ཅིང་དུས་དང་དུས་མིན་ལ་ཟོས་པས་དགེ་སློང་དག་གིས་སྨོད་པས་འདི་བཅས་
སོ། །གཉིས་པ་དགག་བྱ་ནི་ཟས་ལ་བརྟེན་པའི་འདོད་པ་ཆེ་བ་དང་། ཟས་ལ་སྲེད་པ་ཆེ་
བར་མངོན་པའི་སྒོ་ནས་མ་དད་པ་སྐྱེ་བའོ། །གསུམ་པ་ངོ་བོ་ནི་བཅས་ལྡན་དགེ་སློང་གིས་
རུང་ཞིང་མིད་པར་མངོན་པའི་ཚད་དང་ལྡན་ལ་ངོ་བོ་ཡོངས་སུ་རྫོགས་པའི་རང་གི་སྨན་
བཞི་པོ་གང་ཡང་རུང་བ་བཟའ་བའི་ཆེད་ཀྱི་བྱིན་ལེན་ནམ་བྱིན་རླབས་ཡོད་བཞིན་དུ་
བཟའ་བའི་ཆེད་དུ་བཅངས་ནས་སྤྱི་དུས་སམ་རང་དུས་ལས་འདས་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས། སྨན་ཞག་བདུན་པའི་གསོག་འཇོག་དང་། དེས་
འཕངས་པའི་གསོག་འཇོག་གཞན་བསྟན་པའོ། །དང་པོ་ནི། བཟའ་བའི་ཕྱིར་འཆང་ནའོ། །
དེའོ། །སྐྱ་རེངས་བརྒྱད་པ་ཤར་ནའོ། །ཞེས་གསུངས་ཏེ། ཅི་ཞིག་བྱས་ན་གསོག་འཇོག་
གི་སྤང་བར་འགྱུར་ཞེ་ན། ལག་ཉ་ཁེགས་པའི་ཕྱིར་བྱིན་ལེན་བྱས་ཏེ་འཆང་ན་ལྟུང་བ་མི་
འབྱུང་ལ་འདི་ནི་བཟའ་བའི་ཕྱིར་བྱིན་ལེན་བྱས་ཏེ་བཟའ་བའི་ཕྱིར་འཆང་ན་སྤང་བའི་
ལྟུང་བྱེད་དུ་འགྱུར་བའོ། །བཟའ་བའི་ཕྱིར་བྱིན་ལེན་བྱས་ཏེ་རྐང་པ་ལ་བསྐུ་བའི་ཕྱིར་
འཆང་ན་ཡང་ལྟུང་བ་མི་འབྱུང་ངོ༌། །གང་འཆང་ན་སྤང་བར་འགྱུར་ཞེ་ན། ཞག་བདུན་

པར་བྱིན་གྱིས་བརླབས་པ་དེའོ། །ནམ་གྱི་ཚེ་སྤང་བར་འགྱུར་ཞེ་ན། སྐྱ་རེངས་བརྒྱད་པ་
ནི་བརྒྱད་པའི་སྐྱ་རེངས་ཏེ་ཞག་བརྒྱད་པའི་སྐྱ་རེངས་ཤར་ནའོ། །དེས་ན་སྐྱ་རེངས་ངོ་བོ་
བརྒྱད་ཤར་བ་མ་ཡིན་གྱི་ཞག་བརྒྱད་པའི་སྐྱ་རེངས་ཤར་ན་སྟེ། དགེ་སློང་མའི་རྣམ་འབྱེད་
ལས། ཞག་བརྒྱད་པའི་སྐྱ་རེངས་ཤར་ན་སྤང་བའི་ལྟུང་བྱེད་དོ་ཞེས་གསུངས་ལ། འགྲེལ་
ཆུང་དང་ཤེར་འབྱུང་གི་འགྲེལ་པའི་མདོ་རྩ་བ་ལས་བརྒྱད་པའི་སྐྱ་རེངས་བྱུང་ནའོ་ཞེས་
གསུངས་པ་ལྟར་རོ། །དེ་ནི་དཔེར་ན་ཚེས་གཅིག་གི་ཉིན་པར་འབྲུ་མར་ཞིག་ཞག་བདུན་
པར་བྱིན་གྱིས་བརླབས་ཏེ་བཞག་པ་ཚེས་བརྒྱད་པའི་སྐྱ་རེངས་ཤར་ཚེ་སྤང་ལྟུང་རྫོགས་
པར་འབྱུང་བ་ལ་མཚོན་ན། དེ་ཚེས་གཅིག་ནས་བཟུང་བརྩིས་པའི་ཞག་བརྒྱད་པའི་སྐྱ་
རེངས་ཤར་བ་ཡིན་གྱི་སྐྱ་རེངས་ངོ་བོ་བརྒྱད་ཤར་བ་མ་ཡིན་ཏེ། ཚེས་གཅིག་གི་སྐྱ་རེངས་
སྔར་ནས་ཤར་ཟིན་པའི་ཕྱིར་རོ། །དེ་ལྟར་རྩ་བའི་སྐབས་འདིར་སྨན་བཞི་ལས་ཞག་
བདུན་པ་ཁོ་ན་སྨོས་ལ། དེ་བཞིན་དུ་སོ་ཐར་དང་རྣམ་འབྱེད་དང་གཞུང་བླ་མ་རྣམས་ལས་
ཀྱང་ཞག་བདུན་པ་ལས་གཞན་མ་གསུངས་མོད། འོན་ཀྱང་ཞག་བདུན་པ་འདིས་མཚོན་
ནས་ཤེས་དགོས་ཏེ། རང་གི་རྣམ་བཤད་ལས། དུས་སུ་རུང་བ་དང་། ཐུན་ཚོད་དུ་རུང་བ་
དང༌། འཚོ་བའི་བར་དུ་བཅང་བ་རྣམས་ལ་སྐྱོན་གྱིས་རུང་བ་མ་ཡིན་པ་ཉིད་དུ་འགྱུར་བ་
ལ་ཞག་བདུན་པ་ལས་བྱེ་བྲག་འགའ་ཡང་མེད་དོ། །ཞེས་པ་ནས། འདིར་ཞག་བདུན་པ་
སྨོས་པ་ནི་དཔེ་ཙམ་དུ་ཟད་པར་རིག་པར་བྱའོ། །ཞེས་དང༌། ཊཱི་ཀ་ལས་ཀྱང་དེ་ལྟར་
གསུངས་པའི་ཕྱིར་རོ། །དེས་ན་ཞག་བདུན་པར་བྱིན་གྱིས་བརླབས་པ་རང་དུས་ལས་
འདས་པར་བཅངས་ན་སྤང་ལྟུང་འབྱུང་བ་དེ་བཞིན་དུ་ཐུན་ཚོད་དང་འཚོ་བཅང་བྱིན་
རླབས་ཅན་གཉིས་ཀྱང་རང་དུས་ལས་འདས་པར་བཞག་ན་སྤང་བའི་ལྟུང་བ་འབྱུང་སྟེ།
དེ་ཡང་ཐུན་ཚོད་ཀྱི་སྨན་སྔ་དྲོར་བྱིན་གྱིས་བརླབས་པ་བཅང་དུ་རུང་བའི་རང་དུས་ཉི་མ་
དམར་ཐག་ཆད་པའི་བར་ཡིན་པས་དེ་ལས་འདས་ན་སྤང་ལྟུང་དང་། ནད་ཇི་སྲིད་འཚོ་
བཅང་གི་སྨན་ཉིད་དུ་བྱིན་གྱིས་བརླབས་པ་བཅང་དུ་རུང་བའི་རང་དུས་ནད་ལས་གྲོལ་

བའི་ཉིན་ཞག་དེའི་མཐའི་བར་ཡིན་པ་ལ་དེ་ལས་འདས་ནས་ཞག་ཕྱི་མའི་སྐྱ་རེངས་ཤར་
ན་སྤང་བའི་ལྟུང་བ་འབྱུང་བའི་ཕྱིར་རོ། །དཔག་སྙེ་ལས། ཐུན་ཚོད་དུ་རུང་བ་སྔ་དྲོ་
བརླབས་པ་ཞག་དེའི་མཚན་མོའི་མཐའ་འདས་པ་ཞེས་དང་། རྒྱུ་དུས་རུང་ལས་སྦྱར་བ་དེ་
མཚན་གྱི་ཐུན་ཐ་མའི་བར་དང་། ཞེས་ཐུན་ཚོད་དུ་རུང་བའི་སྨན་མཚན་མོའི་ཐུན་ཐ་མའི་
བར་དུ་བྱིན་གྱིས་བརླབ་ཆོག་པར་བཤད་པ་དང་། དེ་བཞིན་དུ་ལུང་རིགས་གཏེར་མཛོད་
དང་། ངག་ཆོས་འདུལ་འགྲེལ་ལས་ཀྱང་ཉིན་མོའི་ཐུན་ཚོད་ཀྱི་མཐའི་བར་རམ་ཡང་ན་
མཚན་མོའི་ཐུན་ཚོད་ཀྱི་མཐའི་བར་གང་རུང་དུ་བྱིན་གྱིས་བརླབ་ཆོག་པར་བཤད་ཀྱང་།
ལུང་གཞི་ལས། ནམ་གྱི་ཆ་སྟོད་འདས་ནས་ཀྱང་ལོངས་སྤྱད་པར་མི་བྱའོ། །ཞེས་དང་།
མ་མོ་ལས། ཉིན་པར་དང་སྲོད་ཀྱི་བར་དུ་བཏུང་བར་བྱ་སྟེ། ཞེས་དང་། སོར་འགྲེལ་ཀུན་
བཏུས་ལས། མཚན་མོའི་ཐུན་ཚོད་དང་པོ་ལས་འདས་ན་གསོག་འཇོག་ཏུ་འགྱུར་ཞེས་
གསུངས་ཤིང་། ལུང་དེ་དག་གི་དགོངས་པ་ཡང་མཚན་མོའི་ཐུན་ཚོད་ཀྱི་སྐད་ཅིག་དང་པོ་
འདས་ནས་གསོག་འཇོག་ཏུ་འགྱུར་ཞིང་ལོངས་སྤྱད་མི་རུང་བའི་དོན་དུ་མཚོ་སྣ་པ་ཆེན་པོ་
སོགས་ཀྱིས་གསུངས་སོ། །སྐྱོན་མེད་དེ་ལུང་དེ་དག་གི་དགོངས་པ་ནི་ཉིན་མོའི་ཐུན་ཚོད་
ཀྱི་མཐའ་ཚུན་ཆད་དུ་བྱིན་གྱིས་བརླབ་པ་ལ་དགོངས་པའི་ཕྱིར་རོ་ཞེ་ན། ལུང་དང་འགྲེལ་
པ་ཚད་ལྡན་རྣམས་ལས་ཉིན་མོའི་མཐའ་ཚུན་ཆད་དུ་བྱིན་གྱིས་བརླབས་པ་དང་མཚན་
མོའི་མཐའ་ཚུན་ཆད་དུ་བྱིན་གྱིས་བརླབས་པ་ཞེས་གཉིས་སུ་གསུངས་པ་མེད་དོ། །འོ་ན་
མཚན་མོར་ནད་པ་སྐོམ་ཏེ་ཐུན་ཚོད་ཀྱི་སྨན་བསྟེན་དགོས་པར་གྱུར་ན་ཇི་ལྟར་བྱ་ཞེ་ན།
དེ་ནི་བྱིན་གྱིས་མ་བརླབས་པའི་ཐུན་ཚོད་ཀྱི་སྨན་ལ་བསྟེན་པར་བྱ་བའམ། ཡང་ན་ཞག་
བདུན་པའི་རྒྱུ་ལས་བྱུང་བའི་ཐུན་ཚོད་ཀྱི་སྨན་ཞག་བདུན་གྱི་བར་དུ་བྱིན་གྱིས་བརླབས་
པ་ལྟ་བུ་ལ་བསྟེན་པར་བྱས་ཀྱང་ཆོག་གོ །བྱིན་གྱིས་མ་བརླབས་ན་སྨན་བཞི་པོ་གང་ཡིན་
ཡང་ཐམས་ཅད་ལ་མཚུངས་པར་ཡོད་པའི་སྤྱིའི་དུས་ལས་འདས་ན་སྤང་ལྟུང་འབྱུང་སྟེ།
དཔེར་ན་སྔ་དྲོ་བྱིན་ལེན་བྱས་པ་བྱིན་ལེན་མ་བཤིགས་པར་གུང་ཚིགས་ལས་འདས་པ་

དང༌། དེ་བཞིན་དུ་ཕྱི་དྲོ་དང༌། འོད་དམར་གྱི་མཐའ་དང༌། སྲོད་ཀྱི་མཐའ་དང༌། མཚན་
མོའི་ཐུན་ཐ་མ་བཞི་པོ་རེ་རེ་བཞིན་སྔ་མ་སྔ་མ་བྱིན་ལེན་བྱས་པ། ཕྱི་མ་ཕྱི་མའི་དུས་ལས་
འདས་ན་ལྟུང་བ་འབྱུང་ངོ༌། །གཉིས་པ་ནི། བཟའ་བར་བྱ་བ་རུང་བ་མ་ཡིན་པ་ཉིན་
མཚན་འདས་པ་ནི་འདིར་ཟོས་པ་དང་འདྲ་བར་རྣམ་པར་གཞག་གོ །ཞེས་གསུངས་ཏེ།
དེ་ལ་བཟའ་བར་བྱ་བ་ནང་དུ་ཞག་ལོན་པ་དང་ནང་དུ་བཙོས་པ་དང་དགེ་སློང་གིས་
བཙོས་པ་ལ་སོགས་པ་རུང་བ་མ་ཡིན་པ་དེ་དག་བྱིན་ལེན་བྱས་ཏེ་བཟའ་བའི་ཕྱིར་ཉིན་
མཚན་འདུས་པར་བཞག་པ་ནི་གསོག་འཇོག་གི་སྐབས་འདིར་དེ་དག་ཟོས་ན་ཉེས་བྱས་
བསྐྱེད་པ་དང་འདྲ་བར་ཉེས་བྱས་ཀྱི་ལྟུང་བ་རྣམ་པར་གཞག་གོ །འདི་ལ་གསོག་འཇོག་
གི་སྤང་ལྟུང་མི་སྐྱོད་དེ། རུང་བའི་ཡན་ལག་མ་ཚང་བའི་ཕྱིར་རོ། །དེ་ལྟར་ཊི་ཀ་ལས།
གལ་ཏེ་ཟོས་ན་ལྟུང་བྱེད་དུ་འགྱུར་བ་ནི་འཆང་ན་ཡང་སྤང་བར་འགྱུར་བ་དང་། འོན་ཏེ་
ཟོས་ན་ཉེས་བྱས་སུ་འགྱུར་བ་ནི་འཆང་ན་ཡང་ཉེས་བྱས་སུ་འགྱུར་བའོ། །འདི་སྐད་
བསྟན་ཏེ། དུས་སུ་རུང་བ་དང་ཐུན་ཚོད་དུ་རུང་བ་དང་ཞག་བདུན་པ་དང་འཚོ་བའི་བར་
དུ་བཅང་བ་ལ་སོགས་པ་གསོག་འཇོག་བྱས་པ་དེ་དག་ཐམས་ཅད་ནི་ཇི་ལྟར་ཟོས་ན་ལྟུང་
བྱེད་དུ་འགྱུར་བ་དེ་བཞིན་དུ་འཆང་ན་ཡང་སྤང་བའི་ལྟུང་བྱེད་དུ་འགྱུར་ཏེ། ཞེས་དང༌།
ནང་དུ་ཞག་ལོན་པ་དང་། ནང་དུ་བཙོས་པ་དང་། བྱིན་ལེན་མ་བྱས་པ་ལ་སོགས་པ་ནི་ཇི་
ལྟར་ཟོས་ན་ཉེས་བྱས་སུ་འགྱུར་བ་བཞིན་དུ་འཆང་ན་ཡང་ཉེས་བྱས་ཁོ་ནར་འགྱུར་རོ། །
ཞེས་སོ། །གཞན་ཡང་དེ་ཉིད་ལས། ཞག་བདུན་པར་བྱིན་གྱིས་བརླབས་པའི་རྫས་བཟའ་
བའི་ཕྱིར་འཆང་བ་ལ་ཁ་ན་མ་ཐོ་བ་འདིར་འགྱུར་བ་འབའ་ཞིག་ཏུ་མ་ཟད་དེ། འདི་ལྟར་
བྱིན་ལེན་མ་བྱས་པ་དང་། རུང་བ་མ་ཡིན་པ་མི་ཤ་ལ་སོགས་པ་དང་། རུང་བ་མ་ཡིན་པ་
དང་འདྲེས་པ་དང་། བརྟག་པ་གཞན་དང་འདྲེས་པ་{དུས་རུང་དང་ཐུན་ཚོད་འདྲེས་པ་ལྟ་བུ་}འཆང་བ་ལ་
ཡང་ཁ་ན་མ་ཐོ་བ་འདིར་འགྱུར་ཏེ། འདི་ལྟ་སྟེ། དཔེར་ན་དུས་སུ་རུང་བའི་རྫས་དང་
འདྲེས་པའི་ན་ཚོད་དུ་རུང་བ་བཟར་མི་རུང་བར་གཏོགས་པའི་ཉི་མ་ཕྱེད་ཡོལ་ཕན་ཆད་

དུ་བཟའ་བའི་ཕྱིར་འཆང་ན་འདིར་གཏོགས་པའི་ཁ་ན་མ་ཐོ་བར་འགྱུར་བ་ལྟ་བུ་དང༌།
ཞེས་སོགས་གསུངས་སོ། །དེ་ལས་བྱིན་ལེན་མ་བྱས་པ་ཟོས་པ་དང་འཆང་ན་ཉེས་བྱས་
འབྱུང་ཞེས་པའི་དོན་ལ་འདུལ་བའི་བསླབ་བྱ་ཆེན་མོ་ལས། འདིར་རྒྱ་ཆེར་འགྲེལ་པས་
བྱིན་ལེན་མ་བྱས་པར་ཟོས་པ་དང་བཅངས་པ་ལ་ཉེས་བྱས་སུ་གསུངས་པ་ནི་ལག་ཉར་
བླངས་པ་ལ་དགོངས་པ་ཡིན་ནོ་ཞེས་གསུངས་པ་ལྟར་ཤེས་པར་བྱའོ། །གསུམ་པ་ལྟུང་
མེད་ནི། དེ་དོན་གང་གི་ཕྱིར་བརྟགས་པ་དེའི་ཕྱིར་ནི་ལྟུང་བ་མེད་དོ། །སྣར་བླུག་པ་དང་
བསྐུ་མཉེ་བྱ་བ་དག་ནི་གསོག་འཇོག་བྱས་ཀྱང་རུང་ངོ་། །ཞེས་གསུངས་ཏེ། འབྲུ་མར་ལ་
སོགས་པ་ཞག་བདུན་པ་དེ་རྐང་པར་བསྐུ་བ་ལ་སོགས་པ་དོན་གང་གི་ཕྱིར་བསམ་པས་
བརྟགས་པ་སྟེ་རུང་བར་བྱས་པ་དེའི་ཕྱིར་འཆང་བ་ལ་ནི་ལྟུང་བ་མེད་དོ། །བྱིན་ལེན་མ་
བཤིགས་པར་བཞག་ཀྱང་གསོག་འཇོག་གི་ལྟུང་བ་མེད་པའོ། །གང་མཁོ་བ་བྱའོ་སྙམ་དུ་
སྤྱིའི་བསམ་པས་འབྲུ་མར་ལ་སོགས་པ་བྱིན་ལེན་བྱས་པ་དེ་དག་འཆང་བ་ལ་གསོག་
འཇོག་གི་སྤང་ལྟུང་སྐྱེད་དེ། སྤྱིའི་བསམ་པ་དེས་བྱེ་བྲག་བཟའ་བའི་ཆེད་ཀྱི་བསམ་པ་ལ་
ཡང་ཁྱབ་པའི་ཕྱིར་ཏེ། ཊཱི་ཀ་ལས། བློས་ཡོངས་སུ་མ་བཅད་པར་འཆང་བ་ལ་ཡང་ཁ་ན་
མ་ཐོ་བ་འདྲ་སྟེ། བྱེ་བྲག་ནི་སྤྱིའི་ཁོངས་སུ་གཏོགས་པའི་ཕྱིར། བཟའ་བའི་ཕྱིར་ཡང་དེའི་
ཁོངས་སུ་གཏོགས་པ་ཡིན་ནོ། །ཞེས་གསུངས་པའི་ཕྱིར་རོ། །བག་མེད་པའི་དབང་གིས་
བྱིན་ལེན་བཤིགས་པ་བརྗེད་དེ་འཆང་བ་དང་། བྱིན་ལེན་བཤིགས་མ་བཤིགས་དྲན་པ་
མེད་པར་དྲན་པ་ཉམས་ནས་འཆང་བ་ལ་ཡང་མི་བཟའ་སྙམ་པའི་བརྟགས་པ་མ་བྱས་
པས་ན་སྤང་ལྟུང་སྐྱེད་པར་ཊཱི་ཀ་ལས་གསུངས་སོ། །འབྲུ་མར་ལ་སོགས་པ་སྣར་བླུག་པ་
དང་བཟའ་བའི་ཆེད་དུ་བྱིན་ལེན་བྱས་པའི་མར་གྱི་ལྷག་མ་ལྟ་བུ་ལུས་ལ་བསྐུ་མཉེ་བྱ་
བའི་ཆེད་དུ་འཆང་བ་དག་ནི་བྱིན་ལེན་མ་བཤིགས་པར་བཞག་སྟེ་གསོག་འཇོག་བྱས་
ཀྱང་གསོག་འཇོག་གི་ཉེས་པ་མི་བསྐྱེད་པར་རུང་ངོ་། །གསོག་འཇོག་བྱས་པ་དེ་སྣར་བླུག་
ཏུ་རུང་བ་ནི་མ་ཡིན་ཏེ། བྱིན་ལེན་མ་བྱས་པར་སྣར་བླུག་ཏུ་མི་རུང་བའི་གནད་ཀྱིས་སོ། །

འོན་ཀྱང་གསོག་འཇོག་བྱས་པ་དེ་བསྐུ་མཉེ་བྱ་བ་ལ་སོགས་པ་ལ་བཀོལ་ཏུ་རུང་ངོ༌། །
སྣར་བླུག་པ་ལ་ཡང་བྱིན་ལེན་དགོས་ཏེ། ཕྲན་ཚེགས་ལས། ལག་པ་བཀྲུས་ཏེ་བྱིན་ལེན་
བྱས་ནས་བླུག་པར་བྱའོ། ཞེས་གསུངས་པའི་ཕྱིར་རོ། །བསྐུ་མཉེ་བྱ་བ་ལ་ནི་བྱིན་ལེན་མི་
དགོས་ཏེ། མེ་ཏོག་ཕྲེང་རྒྱུད་ལས། མགུལ་དུ་མིད་པ་མ་ཡིན་ན། །འདི་ལ་བྱིན་ལེན་མི་
དགོས་སོ། །ཞེས་གསུངས་པའི་ཕྱིར་རོ། །དེ་ལྟར་སྤང་ལྟུང་བཅུ་ཚན་གསུམ་པ་དེ་ལས་
གཙོ་བོ་དེང་སང་གི་དུས་འདིར་དངོས་གཞི་རྫོགས་པའི་ཚུལ་གྱིས་གང་འབྱུང་ཉེ་དང་མི་ཉེ་
ནི། ལྷུང་བཟེད་ལྷག་པོ་འཚོལ་བ་འབྱུང་མི་ཉེ་སྟེ། ལྷུང་བཟེད་ལྷག་པོ་བསླངས་པའི་སྒོ་
ནས་འཚོལ་བ་དཀོན་པའི་ཕྱིར་དང༌། འཐག་འཇུག་འཐག་སྐྱེད་གཉིས་འབྱུང་མི་ཉེ་སྟེ།
རང་གིས་སམ་རང་དོན་དུ་སྦྱིན་བདག་གིས་གོས་འཐག་ཏུ་འཇུག་པ་དཀོན་ཞིང་། གལ་ཏེ་
བཅུག་ན་ཡང་རྔན་པ་མི་སྦྱིན་པ་སོགས་ཀྱིས་འཐག་ཏུ་འཇུག་པ་དཀོན་པའི་ཕྱིར་དང༌།
འཕྲོག་པའི་སྤང་བ་འབྱུང་མི་སྟེ། གཞན་གྱི་རྫས་རང་གི་ཡིན་པའི་འདུ་ཤེས་ཀྱིས་འཕྲོག་
པ་དཀོན་པའི་ཕྱིར་དང་། བརྟད་བྱུང་ཡང་འབྱུང་མི་ཉེ་སྟེ། དེང་སང་དབྱར་རྙེད་སྟོབ་པ་
དཀོན་པའི་ཕྱིར་དང་། དགོན་འབྲལ་འབྱུང་མི་ཉེ་སྟེ། དགོན་པར་སྡོད་པ་ཅུང་དཀོན་ཞིང་། །
གལ་ཏེ་སྡོད་ན་ཡང་འཇིགས་པའི་དབང་གིས་ཆོས་གོས་གཅིག་གྲོང་དུ་བཞག་པ་སོགས་
དཀོན་པའི་ཕྱིར་དང་། རས་ཆེན་གྱི་སྤང་བ་ཡང་འབྱུང་མི་ཉེ་སྟེ། རས་ཆེན་འཚོལ་བ་
དཀོན་པའི་ཕྱིར་རོ། །དེས་ན་དངོས་གཞི་རྫོགས་པའི་ཚུལ་གྱིས་འབྱུང་ཉེ་བ་ནི་ལྷུང་བཟེད་
འཆང་བ་དང་། བསྔོས་བསྒྱུར་དང་། གསོག་འཇོག་གི་སྤང་བ་གསུམ་པོ་ཡིན་ཞིང་། དེ་
ལས་ཀྱང་གསོག་འཇོག་གི་སྤང་བ་ཡིན་པས་དེ་མི་འབྱུང་བའི་ཐབས་བྱིན་ལེན་དང་བྱིན་
རླབས་བྱས་པའི་རྫས་ཕྱི་དུས་སམ་རང་དུས་ལས་མ་འདས་པའི་སྔོན་དུ་བྱིན་ལེན་
བཤིགས་པ་སོགས་གསོག་འཇུག་ཏུ་མི་འགྱུར་བའི་ཐབས་ལ་དང་པོ་ནས་འབད་པ་གལ་
ཆེའོ། །དེ་ལྟར་ན་སྤང་ལྟུང་སུམ་ཅུ་པོ་ལས་འབྱུང་ཉེ་བ་ནི་སྤང་ལྟུང་དགུ་ཙམ་ཡིན་པས་དེ་
ལྟར་ཤེས་ན་བསྲུང་བ་ལ་མཁོ་གལ་ཆེ་ཞིང་། དེ་ཡང་རབ་ན་ལྟུང་བ་ཕྲ་བས་ཀྱང་མ་གོས་

ཞིག་དགོས་མོད། འོན་ཀྱང་དེང་སང་གི་དུས་འདིར་དེ་ཅུང་དཀོན་པར་སྣང་བས་ཐ་ན་
ཡང་སྤང་ལྟུང་ཡན་ཆད་ཀྱིས་མ་གོས་པ་ཞིག་ནི་ཅིས་ཀྱང་དགོས་སོ། །གསོག་འཇོག་གི་
སྤང་བའོ། །སྤང་བ་རྣམས་རྫོགས་སོ།། །།
གཉིས་པ་སྤང་བར་བྱ་བའི་དངོས་པོ་མེད་པར་བཤག་པ་ཙམ་དང་འབྲེལ་བ་ལྟུང་བྱེད་
འབའ་ཞིག་པ་ལ། བཅུ་ཚན་དགུ་ལས། དང་པོ་ངག་ལས་གྱུར་པ་ལ་བཞི། གནོད་པ་
ལས་གྱུར་པ་དང་། འདོད་པ་ལས་དང་། མ་གུས་པ་ལས་དང༌། གནོད་པ་ལས་གྱུར་པ་
གཞན་བསྟན་པའོ། །དང་པོ་ལ་གསུམ། དོན་འགྲུབ་པ་ལ་དང༌། ཡིད་བདེ་བ་ལ་དང་།
བློ་མཐུན་པ་ལ་གནོད་པའོ། །དང་པོ་དོན་འགྲུབ་པ་ལ་གནོད་པ་ཤེས་བཞིན་རྫུན་སྨྲ་ལ་
གསུམ་ལས། དང་པོ་རྫུན་གཞན་བསྟན་པ་ནི། དགེ་འདུན་འདུས་པ་ལ་ཤེས་བཞིན་དུ་
ཆོས་མ་ཡིན་པ་ཆོས་སུ་དང་ཆོས་ཆོས་མ་ཡིན་པར་སྟོན་པ་ནི་ཉེས་པ་སྦོམ་པོའོ། །གསོ་
སྦྱོང་ལ་ཅི་འདི་ལ་ཁྱེད་ཡོངས་སུ་དག་གམ་ཞེས་ལན་གསུམ་གྱི་བར་དུ་དྲིས་པ་ལས་མ་
དག་པར་ཤེས་བཞིན་དུ་ཅང་མི་སྨྲ་བས་འདའ་བར་བྱེད་ན་ཉེས་བྱས་སོ། །ཞེས་གསུངས་
ཏེ། རྫུན་དུ་སྨྲ་བ་ཕམ་པ་དང་། ལྷག་མ་དང་། སྦོམ་པོ་དང་། ལྟུང་བྱེད་དང་། ཉེས་བྱས་
སུ་འགྱུར་བ་ལྔ་ལས་དང་པོ་གཉིས་སྔར་བཤད་ཟིན་ལ། གཞན་གསུམ་པོ་བརྗོད་པར་བྱ་
སྟེ། དེ་ཡང་སྐབས་འདིར་རྫུན་སྨྲ་བའི་སྐབས་ཡིན་པ་དང་། གཞན་སེལ་གྱི་སྒོ་ནས་ཤེས་
བཞིན་གྱི་རྫུན་བདེ་བླག་ཏུ་རྟོགས་པར་བྱ་བའི་ཕྱིར་དང་། བརྗོད་པར་བྱ་བ་ཉུང་བའི་ཕྱིར་
དང་པོར་སྦོམ་པོ་དང་ཉེས་བྱས་སུ་འགྱུར་བའི་རྫུན་གཉིས་བརྗོད་པ་ནི། དགེ་འདུན་
འདུས་པ་ལ་དགེ་འདུན་དབྱེ་བའི་ཕྱིར་དགེ་སློང་གིས་ཆོས་མ་ཡིན་པ་ལ་ཆོས་མ་ཡིན་པ་
དང་ཆོས་ལ་ཆོས་སུ་ཤེས་བཞིན་དུ་ཆོས་མ་ཡིན་པ་ལྷས་སྦྱིན་གྱི་བསླབ་ཚིག་ལྔ་ལྟ་བུ་ལ་
ཆོས་ཡིན་ནོ་ཞེས་ཆོས་སུ་དང་ཆོས་བསླབ་པ་གསུམ་ལྟ་བུ་ལ་ནི་ཆོས་མ་ཡིན་ནོ་ཞེས་ཆོས་
མ་ཡིན་པར་སྟོན་པ་ནི་དགེ་འདུན་དབྱེན་གྱི་ལྷག་མའི་ཕྱོགས་སུ་གཏོགས་པའི་ཉེས་པ་
སྦོམ་པོའོ། །དགེ་འདུན་གསོ་སྦྱོང་ལ་ཚོགས་པ་ན་སོ་སོར་ཐར་པའི་མདོ་འདོན་པ་པོས།

ཅི་གསོ་སྦྱོང་འདི་ལ་ཁྱེད་ཡོངས་སུ་དགུ་གམ་ཞེས་ལན་གསུམ་གྱི་བར་དུ་དྲིས་པ་ལས་མི་
ཤེས་ན་རྫུན་མིན་པས་རང་ཉིད་མི་དག་པར་ཤེས་བཞིན་དུ་ཅང་མི་སྨྲ་བས་བདག་ཉིད་
ཡོངས་སུ་དག་པར་སྟོན་ཞིང་དྲི་བ་གསུམ་པའི་དུས་འདའ་བར་བྱེད་ན་ཉེས་བྱས་སོ། །ཊི་
ཀ་ལས། དེ་ནི་ཉེས་བྱས་ཡོངས་སུ་རྫོགས་པ་(བཤག་བྱ་}ཡིན་གྱི་ཡིད་ཀྱིས་ནི་མ་ཡིན་ཏེ། ཁ་
རྣམ་པར་འགྱུར་བ་ལ་སོགས་པའི་རྣམ་པར་རིག་བྱེད་དེ་ལ་ཡོད་པའི་ཕྱིར་རོ། །ཞེས་དང་།
སོར་མདོའི་འགྲེལ་པ་ཀུན་བཏུས་དང་གཞུང་འགྲེལ་དང་བརྗེད་བྱང་རྣམས་ལས་ཀྱང་དེ་
ལྟར་ཚིག་མཐུན་པར་གསུངས་སོ། །གཉིས་པ་ཤེས་བཞིན་གྱི་རྫུན་དངོས་ལ་བཞི་ལས།
དང་པོ་གླེང་གཞི་ནི་འདིའི་བྱུང་ལ་མ་བཅས་པའི་གླེང་གཞི་སྒྲ་གཅན་འཛིན་གྱིས་རྫུན་
སྨྲས་པ་ཡིན་ལ། དེ་ལ་བཅས་པ་མ་མཛད་པའི་རྒྱུ་མཚན་དགེ་ཚུལ་བཅས་པའི་རྟེན་མ་
ཡིན་པའི་ཕྱིར་ཏེ། རྣམ་འབྱེད་འགྲེལ་པ་ལས། སྒྲ་གཅན་འཛིན་གྱིས་ཤེས་བཞིན་གྱི་རྫུན་
བྱས་པ་ལ། བསླབ་པའི་གཞི་འཆའ་བར་ནི་མི་མཛད་དོ་ཞེས་བྱ་བ་ནི་སྒྲ་གཅན་འཛིན་
རྫོགས་པར་མ་བསྙེན་པའི་ཕྱིར་རོ། །ཞེས་གསུངས་པ་ལྟར་རོ། །འདི་ལ་ཕྲེང་རྒྱུད་ལས།
རྒྱལ་པོའི་ཁབ་ཏུ་བཅོམ་ལྡན་འདས། །བལྟ་འདོད་ཁྱིམ་པ་མང་རྣམས་ཀྱིས། །བཅོམ་
ལྡན་འདས་ཉིད་གང་ན་ཞེས། །སྒྲ་གཅན་འཛིན་ལ་དྲིས་པ་དང༌། །གཞན་ན་བཅོམ་ལྡན་
བཞུགས་བཞིན་དུ། །གཞན་དུ་ཉེ་བར་བསྟན་ལས་བཅས། །ཞེས་སྒྲ་གཅན་འཛིན་ལ་
བཅས་པ་སྐད་དུ་གསུངས་པ་ནི་བྱུང་བའི་གླེང་གཞི་ལ་དགོངས་པ་ཡིན་གྱི་བཅས་པ་
དངོས་མ་ཡིན་ཏེ། ཡིན་ན་ཤཱཀྱ་ལག་བརྒྱུད་ལས་དང་པོ་པ་མ་ཡིན་པར་ཐལ་བའི་སྐྱོན་དུ་
འགྱུར་རོ། །བྱུང་ལ་བཅས་པའི་གླེང་གཞི་ནི་ཡུལ་མཉན་ཡོད་དུ་གང་ཟག་ཤཱཀྱའི་དགེ་
སློང་ལག་བརྒྱུད་ཀྱིས་ཉོན་མོངས་པ་གཞན་ལ་མཐོ་འཚམས་པས་ཉེས་པ་བྲམ་ཟེ་མཁས་
པ་གཅིག་དང་རྩོད་ཅེས་རྫུན་གྱིས་ཁས་བླངས་ཏེ་མ་བརྩད་པ་ལས་འདི་བཅས་སོ། །
གཉིས་པ་དགག་བྱ་ནི་གཞན་བསླུས་པའི་སྒོ་ནས་གཞན་ལ་གནོད་པ་དང་། རང་ཚིག་མི་
བཙུན་པའོ། །གསུམ་པ་ངོ་བོ་ལ། ལྟུང་བྱེད་འབའ་ཞིག་པ་སྤྱིའི་ངོ་བོ་ནི། བསྙེན་པར་

རྫོགས་པའི་རྒྱུད་ཀྱི་བཅས་འགལ་གྱི་ལྟུང་བ་དངོས་གཞི་རྫོགས་པ་གང་ཞིག ལྟུང་བྱེད་
འབའ་ཞིག་པའི་མིང་རིགས་བརྗོད་པས་ཕྱིར་བཅོས་ན་འདག་ཏུ་རུང་བའོ། །བྱེ་བྲག་ཏུ་
ཤེས་བཞིན་རྫུན་སྨྲའི་ལྟུང་བའི་ངོ་བོ་ནི། བཅས་ལྡན་དགེ་སློང་གིས་འདུ་ཤེས་བསྒྱུར་ཏེ་
ཤེས་བཞིན་གྱི་རྫུན་ངག་མཚན་ཉིད་ལྔ་ལྡན་གྱིས་སྨྲས་ཏེ་ཡུལ་གྱིས་དོན་གོ་བ་ལས་གྱུར་
པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། དེ་གཉིས་དང་ཕམ་པར་འགྱུར་བ་
དང་དགེ་འདུན་ལྷག་མར་འགྱུར་བ་གཉིས་ལས་གཞན་པའི་རྫུན་དུ་སྨྲ་བའོ། །སྨྲ་བའི་ཚེ་
ཉིད་ན་ཡང་འདུ་ཤེས་བྱུང་ན་དེ་ཀུན་ནས་སློང་བ་ཡིན་ནོ། །ཞེས་གསུངས་ཏེ། སྦོམ་པོ་
དང་ཉེས་བྱས་སུ་འགྱུར་བའི་རྫུན་དེ་གཉིས་དང་ཕམ་པར་འགྱུར་བ་དང་། དགེ་འདུན་
ལྷག་མར་འགྱུར་བ་གཉིས་ཏེ་རྫུན་བཞི་པོ་ལས་གཞན་པའི་རྫུན་དུ་སྨྲ་བ་རྣམས་ནི་ཤེས་
བཞིན་རྫུན་དུ་སྨྲ་བའི་ལྟུང་བར་འགྱུར་བའོ་ཞེས་སྤྱིར་བཏང་ལ། བྱེ་བྲག་ཞིབ་ཏུ་བཤད་ན།
ཕམ་ལྷག་སྦོམ་པོ་ཉེས་བྱས་རྫུན་རྣམས་དང་། །བཤེས་ངོར་འཕྱ་བ་ཟས་ཆུང་ལྷག་མས་
སྐུར། །ཉེར་འཇོག་ད་གདོད་རྣམས་ལས་གཞན་པའི་རྫུན། །ཞེས་པ་ལྟར་གཟུང་ངོ་། །སྨྲ་
བའི་སྔ་རོལ་རྒྱུ་དུས་སུ་འདུ་ཤེས་བསྒྱུར་ཏེ་སྨྲས་ན་རྫུན་དུ་སྨྲས་པ་ཡིན་པ་ལ་ཐེ་ཚོམ་མེད་
ཀྱང་དེ་དུས་ཀྱི་ཚེ་ན་འདུ་ཤེས་བསྒྱུར་ན་རྫུན་ཏུ་སྨྲས་པར་མི་འགྱུར་ཏེ་དང་པོའི་འདུ་ཤེས་
ཉིད་ཀྱིས་ཀུན་ནས་བསླང་བ་ཡིན་པའི་ཕྱིར་རོ་སྙམ་དུ་དོགས་པ་བསལ་བའི་ཕྱིར་བརྗོད་
པ། སྨྲ་བའི་སྔ་རོལ་ན་འདུ་ཤེས་བསྒྱུར་ན་ལྟུང་བ་དངོས་གཞི་འབྱུང་བར་མ་ཟད་ཀྱི་ད་ལྟ་
སྨྲ་བའི་ཚེ་ཉིད་ན་ཡང་འདུ་ཤེས་བསྒྱུར་ཏེ་སྨྲ་འདོད་བྱུང་ན་ཡང་རྫུན་དུ་སྨྲ་བ་དེ་ཀུན་ནས་
སློང་བ་ཡིན་ནོ། །དེས་ན་དེ་ལྟར་སྨྲ་ནའང་རྫུན་སྨྲའི་ལྟུང་བ་དངོས་གཞིར་འགྱུར་བའོ། །
གསུམ་པ་བསླབ་བྱ་ནི། མནའ་འདོར་བར་མི་བྱའོ། །ཞེས་གསུངས་ཏེ། དགེ་སློང་གིས་
འདུ་ཤེས་མ་བསྒྱུར་ཡང་ཁོ་བོས་བཤད་པ་ལྟར་མིན་ན་སངས་རྒྱས་སྤང་ཞེས་པ་ལ་སོགས་
པའི་མནའ་འདོར་བར་མི་བྱའོ། །མནའ་འདོར་ན་ཊི་ཀ་ལས། ཁོ་བོ་དོན་ཐམས་ཅད་ལ་
བདེན་པར་ཞུགས་པ་མ་ཡིན་ཏེ། གང་ལ་མནའ་འདོར་བ་དེ་ལ་མནའི་དབང་གིས་ཁོ་བོ་

[བདེན་པར་ཞུགས་པ་ཡིན་ནོ་ཞེས་བསྒྲགས་པའི་སྐྱོན་དུ་འགྱུར་བས་དེའི་ཕྱིར་དགེ་སློང་
གིས་མནའ་འདོར་བར་མི་བྱའོ་ཞེས་དང་། འགྲེལ་ཆུང་ལས། དགེ་སློང་གིས་མནའ་བོར་
བ་འབའ་ཞིག་གི་ཚིག་ནི་བདེན་གྱི་གཞན་སྨྲས་པ་ལ་ཡིད་མི་ཆེས་པའི་ཕྱིར་ཉེས་བྱས་ཞེས་
གསུངས་སོ། །དེས་ན་མནའ་འདོར་བ་རྫུན་སྨྲ་བའི་ཕྱོགས་ཉིད་དུ་གཏོགས་པས་འདིར་
སྨོས་པའོ། །དེ་ལ་བཅས་པ་དང་འགལ་བའི་ཆ་ནས་ཉེས་བྱས་ལས་མི་འབྱུང་ཡང་རང་
བཞིན་གྱི་ཉེས་པ་ཆོས་སྤང་གི་ལས་སུའང་འགྱུར་བ་ཡོད་པས་ཐམས་ཅད་ཀྱིས་སྤང་ཅི་
ནུས་བྱེད་པ་གལ་ཆེའོ། །ཤེས་བཞིན་རྫུན་དུ་སྨྲ་བའི་ལྟུང་བྱེད་དོ།། །།
གཉིས་པ་ཡིད་བདེ་བ་ལ་གནོད་པ་སྐྱོན་ནས་སྨྲ་བ་ལ་བཞི་ལས། དང་པོ་གླེང་གཞི་ནི་
ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་ངག་མ་བསྡམས་པས་ཉེས་པ་དགེ་
སློང་རྣམས་ལ་ཞར་འཐེང་སོགས་ཀྱི་སྐྱོན་སྨྲས་པ་ན་གཞན་ཁ་ཟེར་བས་འདི་བཅས་སོ། །
གཉིས་པ་དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་པའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་དགེ་སློང་གཞན་ལ་ཡུལ་དུས་དེ་ན་སྐྱོན་དུ་གྲགས་པ་གང་ཡང་
རུང་བ་ངག་མཚན་ཉིད་ལྔ་ལྡན་གྱིས་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས་ལས། དང་པོ་དངོས་གཞི་ནི། དགེ་སློང་གིའོ། །
འོག་མ་ལ་ཡང་ངོ་། །སྐྱོན་ཉིད་བརྗོད་པར་འདོད་པས་སོ། །འཇམ་པོས་བྱས་ཀྱང་རུང་
རྩུབ་པོས་བྱས་ཀྱང་རུང་ངོ་། །རུང་བ་མ་ཡིན་པར་བསམ་པ་གང་ཡང་རུང་བ་སྨྲས་ནའོ། །
མི་དགའ་བ་ཉིད་དུ་མ་གྱུར་ན་ཡང་ངོ་། །ཞེས་གསུངས་ཏེ། གང་བྱས་ན་སྐྱོན་ནས་སྨྲ་བའི་
ལྟུང་བྱེད་དུ་འགྱུར་ཞེ་ན། ཡུལ་དགེ་སློང་གི་སྐྱོན་ནས་སྨྲས་ན་ལྟུང་བྱེད་དུ་འགྱུར་བའོ། །
དགེ་སློང་གིས་དགེ་སློང་མ་དང་དགེ་ཚུལ་སོགས་ཀྱི་སྐྱོན་ནས་སྨྲས་ན་ཉེས་བྱས་ཏེ། ཊི་ཀ་
ལས། སྐྱོན་དགེ་སློང་གིས་དགེ་སློང་ལ་སྨྲས་ན་ཁ་ན་མ་ཐོ་བ་འདིར་འགྱུར་གྱི། དགེ་ཚུལ་
ལ་སོགས་པ་གཞན་ལ་ནི་མ་ཡིན་ཏེ། དེ་ལ་ཉེས་བྱས་སུ་གསུངས་པའི་ཕྱིར་རོ་ཞེས་
གསུངས་པ་ལྟར་རོ། །དུད་འགྲོའི་སྐྱོན་ནས་བརྗོད་ནའང་ཉེས་བྱས་ཕྲ་མོ་འབྱུང་བར་

གསུངས་སོ། །བསླབ་པའི་གཞི་འདིའི་འོག་མ་ཕྲ་མ་བྱེད་པའི་ལྟུང་བྱེད་ལ་ཡང་དགེ་སློང་
གིའོ་ཞེས་སྦྱར་ཏེ་དགེ་སློང་གི་ཕྲ་མ་བྱེད་ན་ལྟུང་བྱེད་འབྱུང་ངོ༌། །བསམ་པ་དག་པས་སྨྲ་
བ་ཡང་སྲིད་པས་དེ་ལས་བྱེ་བྲག་ཏུ་བྱ་བའི་ཕྱིར་དགེ་སློང་གི་སྐྱོན་ཉིད་བརྗོད་པར་འདོད་
པས་སོ་ཞེས་དེ་བརྗོད་པར་འདོད་པས་སྨྲ་ན་སྐྱོན་ནས་སྨྲ་བའི་ལྟུང་བྱེད་དུ་འགྱུར་རོ་ཞེས་
པའོ། །སྦྱོར་བ་ནི་སྐྱོན་ནས་སྨྲ་བའི་ཚིག་འཇམ་པོས་བྱས་ཀྱང་ལྟུང་བྱེད་སྐྱེད་པར་རུང་
ཚིག་རྩུབ་པོས་བྱས་ཀྱང་ལྟུང་བྱེད་སྐྱེད་པར་རུང་ངོ་། །དེ་ལས་གཞན་པའི་ཚིག་རྩུབ་མོ་
དང་ངག་ཀྱལ་བ་སྨྲས་པའི་ཉེས་པ་ཡང་འདིར་གཏོགས་པའི་ཉེས་བྱས་སོ། །ཉེས་པ་ལས་
བསླངས་ཏེ་ཡོན་ཏན་ལ་འགོད་པའི་ཕྱིར་སྐྱོན་ནས་སྨྲས་པ་ལ་ལྟུང་བ་མེད་དོ། །དངོས་པོ་
རུང་བ་མ་ཡིན་པར་གྲགས་ཤིང་བསམ་པ་གདོལ་བ་ལ་སོགས་པ་རིགས་ཀྱི་སྐྱོན་ནམ་
གཟུགས་བྱད་མི་ལེགས་པ་ལུས་ཀྱི་སྐྱོན་ནམ་སྐད་ཡིད་དུ་མི་འོང་བ་ངག་གི་སྐྱོན་ནམ་ཞེ་
སྡང་ཆེ་བ་ལ་སོགས་པ་ཡིད་ཀྱི་སྐྱོན་ནམ་གཞན་ཡང་ཚུལ་ཁྲིམས་ཀྱི་སྐྱོན་ལ་སོགས་པ་
གང་ཡང་རུང་བ་སྨྲས་ན་ལྟུང་བྱེད་དུ་འགྱུར་བའོ། །དེ་སྐད་སྨྲས་པས་དགེ་སློང་ཕ་རོལ་པོ་
མི་དགའ་བ་ཉིད་དུ་མ་གྱུར་ན་ཡང་ལྟུང་བྱེད་འབྱུང་ངོ༌། །འདི་ལ་མཐར་ཐུག་གི་ཡན་
ལག་སྐྱོན་ནས་སྨྲ་ཡུལ་གྱིས་དོན་གོ་བ་དགོས་སམ་མི་དགོས་ཤེ་ན། མཚོ་ཊཱིཀ་ལས། དགེ་
སློང་གིས་དགེ་སློང་གཞན་གྱི་སྐྱོན་དགེ་ཚུལ་ལ་སྨྲས་ན་ཅིར་འགྱུར་ཞེ་ན། སྐྱོན་སྨྲའི་ཊི་ཀ་
ལས། སྐྱོན་དགེ་སློང་གིས་དགེ་སློང་ལ་སྨྲས་ན་ཁ་ན་མ་ཐོ་བ་འདིར་འགྱུར་གྱི། དགེ་ཚུལ་
ལ་སོགས་པ་གཞན་ལ་ནི་མ་ཡིན་ཏེ། དེ་ལ་ཉེས་བྱས་སུ་གསུངས་པའི་ཕྱིར་རོ་ཞེས་
བཤད་དོ་ཞེས་གསུངས་པའི་ཤུགས་ཀྱིས་དགེ་སློང་གཞན་གྱི་སྐྱོན་དགེ་སློང་གཞན་ལ་སྨྲ་
ན་ལྟུང་བྱེད་དུ་འགྱུར་བ་ལྟ་བུར་གསུངས་ཀྱང་། ཊི་ཀའི་ལུང་དོན་དེ་ལྟར་མ་ཡིན་ཏེ། ལུང་
དེའི་དོན་ནི་དགེ་སློང་གིས་དགེ་སློང་གི་སྐྱོན་ནས་སྨྲ་ན་ལྟུང་བྱེད་དུ་འགྱུར་གྱི་དགེ་སློང་
གིས་དགེ་ཚུལ་སོགས་ཀྱི་སྐྱོན་ནས་སྨྲ་ན་ལྟུང་བྱེད་དུ་འགྱུར་བ་མ་ཡིན་ཏེ། ཉེས་བྱས་སུ་
གསུངས་པའི་ཕྱིར་རོ་ཞེས་པའི་དོན་ཡིན་པར་ཊི་ཀ་ཉིད་ལ་བལྟས་ན་ལེགས་པར་ཤེས་

པར་འགྱུར་རོ། །དེས་ན་སྐྱོན་ནས་སྨྲ་ཡུལ་དགེ་སློང་གིས་དོན་གོ་བ་ཞིག་དགོས་པ་འདྲ་སྟེ།
འདིའི་དགག་བྱ་ལ་ཕྱྭ་བ་ཆོས་སེང་གི་སོར་འགྲེལ་སོགས་སུ་རང་རིགས་ཀྱི་སེམས་བདེ་
བ་ལ་གནོད་པ་ཞེས་གསུངས་པ་དང་། རྩ་བར། མི་དགའ་བ་ཉིད་དུ་མ་གྱུར་ན་ཡང་ལྟུང་
བྱེད་འབྱུང་ཞེས་པའི་ཤུགས་ཀྱིས་བསྟན་པའི་ཕྱིར་རོ། །གཉིས་པ་སེལ་བ་ནི། གཞན་
རྒྱལ་རིགས་ཉིད་དང་བྲམ་ཟེ་ཉིད་ལ་སོགས་པ་ནི་ཉེས་བྱས་སོ། །ཞེས་གསུངས་ཏེ། རུང་
བ་མ་ཡིན་པར་གྲགས་པ་ལས་གཞན་རིགས་ཆེ་བ་རྒྱལ་རིགས་ཉིད་དང་རིགས་བཙུན་པ་
བྲམ་ཟེ་ཉིད་ནི་ཁྱོད་ཡིན་ནོ་ཞེས་སྨྲ་བའམ་ལ་སོགས་པས་ཁྱོད་ཀྱིས་རྒྱལ་རིགས་དང་
བྲམ་ཟེའི་རིགས་ཀྱི་བཟོ་བསླབ་དགོས་སོ། །ལས་བྱ་དགོས་སོ་ཞེས་པ་ལྟ་བུ་སྨྲས་པ་ནི་
ཉེས་བྱས་སོ། །དེ་ཡང་སྐྱོན་ནས་སྨྲ་འདོད་པས་བཟང་པོར་གྲགས་པའི་ཚིག་སྨྲས་པས་སོ། །
དགེ་འདུན་གྱི་སྐྱོན་ནས་སྨྲས་ན་ཡང་ཉེས་བྱས་ཏེ། ཊཱི་ཀ་ལས། དགེ་འདུན་ལ་སོགས་པ་
ལ་སྨྲས་ན་ནི་ཉེས་བྱས་ཕྲ་མོར་འགྱུར་རོ། །ཞེས་གསུངས་པ་ལྟར་རོ། །དགེ་སློང་གི་སྐྱོན་
ནས་སྨྲ་བའི་ལྟུང་བྱེད་དོ།། །།
གསུམ་པ་བློ་མཐུན་པ་ལ་གནོད་པ་ལ་གཉིས། མཛའ་བ་འབྱེད་པ་དང་། མི་མཛའ་བ་
འབྱེད་པའོ། །དང་པོ་མཛའ་བ་འབྱེད་པ་ཕྲ་མ་བྱེད་པ་ལ་བཞི་ལས། དང་པོ་གླེང་གཞི་ནི་
ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་དབྱེན་གྱི་བསམ་པས་ཉེས་པ་དགེ་
སློང་རྣམས་ལ་ཕྲ་མ་བྱེད་པ་ན་གཞན་གྱིས་ཁ་ཟེར་བས་འདི་བཅས་སོ། །གཉིས་པ་དགག་
བྱ་ནི་རང་རིགས་ཀྱི་མཛའ་བའི་ལོངས་སྤྱོད་ལ་གནོད་པའོ། །གསུམ་པ་ངོ་བོ་ནི་བཅས་
ལྡན་དགེ་སློང་གིས་དགེ་སློང་གཞན་གཉིས་ཡན་ཆད་དབྱེ་བའི་ཕྱིར་ཕྲ་མའི་ཚིག་ངག་
མཚན་ཉིད་ལྔ་ལྡན་གྱིས་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས། ཡན་ལག་གི་མཚན་ཉིད་དང་། སེལ་བའོ། །དང་པོ་ནི། ཕྲ་མ་
བྱེད་འདོད་པས་ཆེ་གེ་མོ་ཞིག་ཟེར་རོ་ཞེས་སྨྲ་ནའོ། །གལ་ཏེ་མིང་ནས་སོ། །དེ་ཡང་དགེ་
སློང་ཉིད་ཡིན་ནའོ། །ཞེས་གསུངས་ཏེ། ཕྲ་མ་བྱེད་འདོད་པ་སྟེ་གཞན་དབྱེ་བར་འདོད་

པས་དགེ་སློང་གཅིག་ན་རེ་བརྗོད་པར་མི་འོས་པ་ཁྱོད་ཀྱི་རིགས་ཀྱི་སྐྱོན་བརྗོད་པ་ལ་
སོགས་པ་རུང་བ་མ་ཡིན་པར་གྲགས་པའི་ཚིག་ཆེ་གེ་མོ་ཞིག་ཟེར་རོ་ཞེས་སྨྲ་ན་དངོས་
གཞིའོ། །སྤྱིར་སྨྲས་པས་ཀྱང་འགྱུར་རམ་ཞེ་ན། དགེ་སློང་མིང་འདི་ཞེས་བྱ་བ་ན་རེ།
ཁྱོད་ལ་འདི་སྐད་ཟེར་རོ་ཞེས་གལ་ཏེ་མིང་ནས་སོ་སྟེ་བྱེ་བྲག་གི་མིང་ནས་སྨོས་པར་བྱེད་
ན་དངོས་གཞིར་འགྱུར་བའོ། །གང་གི་མིང་ནས་སྨོས་པ་དེ་ཡང་དགེ་སློང་ཉིད་ཡིན་ནའོ། །
ཡང་ཞེས་པས་ནི་གང་ལ་བཟླས་པར་བྱ་བ་དེ་ཡང་སྔར་བསྟན་པ་བཞིན་དགེ་སློང་ཡིན་
དགོས་པར་མ་ཟད་ཅེས་པའོ། །ལུང་རྣམ་འབྱེད་ལས། རུང་བ་མ་ཡིན་པར་གྲགས་པ་
ལས་གཞན་རིགས་བཙུན་པ་བྲམ་ཟེའི་རིགས་ལས་རབ་ཏུ་བྱུང་བ་དང༌། རིགས་ཆེ་བ་
རྒྱལ་རིགས་ལས་རབ་ཏུ་བྱུང་བའི་དགེ་སློང་གི་དྲུང་དུ་སོང་སྟེ། དགེ་སློང་རིགས་དང་རུས་
དང་མིང་འདི་ཞེས་བྱ་བ་ན་རེ། ཁྱོད་ནི་བྲམ་ཟེ་ལས་རབ་ཏུ་བྱུང་བ་ཡིན་ནོ་ཞེས་ཟེར་རོ་
ཞེས་དང་། བྲམ་ཟེའི་རིགས་ཀྱི་བཟོ་བསླབ་དགོས་སོ། །ལས་བྱ་དགོས་སོ་ཞེས་ཟེར་རོ་
ཞེས་སྨྲ་བ་དང་། ཁྱོད་ནི་རྒྱལ་རིགས་ལས་རབ་ཏུ་བྱུང་བ་ཡིན་ནོ་ཞེས་ཟེར་རོ་ཞེས་དང་།
རྒྱལ་རིགས་ཀྱི་བཟོ་བསླབ་དགོས་སོ། །ལས་བྱ་དགོས་སོ་ཞེས་ཟེར་རོ་ཞེས་སྨྲ་ན་ཉེས་
བྱས་སོ། །འདུ་ཤེས་བསྒྱུར་ནས་ཕྲ་མ་བྱེད་ན་རྫུན་དུ་སྨྲ་བའི་ལྟུང་བྱེད་ཀྱང་བསྐྱེད་དོ། །
གཉིས་པ་ནི། གཞན་དུ་ན་ཉེས་བྱས་སོ། །ཞེས་གསུངས་ཏེ། མདོ་ཚིག་འདི་ལ་ལུང་ལས་
གསུང་ཚུལ་གཉིས་ལས། ལུང་རྣམ་འབྱེད་ལས་མིང་ནས་སྨོས་པ་ལས་གཞན་དུ་སྟེ་མིང་
ནས་མ་སྨོས་པར་ཕྲ་མ་བྱས་ན་ཉེས་བྱས་སོ་ཞེས་གསུངས་ལ། ལུང་ཞུ་བ་ལས་དགེ་སློང་
ཉིད་ཡིན་པ་ལས་གཞན་དུ་སྟེ་དགེ་ཚུལ་ལ་སོགས་པའི་ཕྲ་མ་བྱས་ན་ཉེས་བྱས་སོ་ཞེས་
གསུངས་ཏེ་གཉིས་ཀ་ལྟར་གོ་དགོས་སོ། །དགེ་སློང་དང་གཞན་བསྙེན་པར་མ་རྫོགས་པ་
གང་རུང་གི་བར་དུ་ཕྲ་མ་བྱེད་པ་སོགས་ནི་ཉེས་བྱས་སོ། །ཕྲ་མ་བྱས་ཀྱང་ལྟུང་བ་མེད་པ་
ནི་འདུལ་བ་བསྡུས་པ་ལས། ཕན་པར་བསམ་པ་དང་སྡིག་པའི་གྲོགས་པོ་ལས་ཕྱེ་ན་ལྟུང་
བ་མེད་དོ། །ཞེས་སོ། །དགེ་སློང་ལ་ཕྲ་མ་བྱེད་པའི་ལྟུང་བྱེད་དོ།། །།

གཉིས་པ་མི་མཛའ་བ་འབྱེད་པ་སྐྱོ་སྔོགས་བྱེད་པ་ལ་བཞི་ལས། དང་པོ་གླེང་གཞི་ནི་ཡུལ་
མཉན་ཡོད་དུ་གང་ཟག་དྲུག་སྡེས་ཉོན་མོངས་པ་རྩོད་པར་དགའ་བས་ཉེས་པ་དགེ་སློང་
ཕན་ཚུན་རྩོད་པ་དགེ་འདུན་གྱིས་ཞི་བར་བྱས་པ་སླར་སྐྱོ་སྔོགས་བྱེད་པས་ལུང་ནོད་པ་ཁ་
ཏོན་སྒོམ་པ་སོགས་ལ་གནོད་པས་འདི་བཅས་སོ། །གཉིས་པ་དགག་བྱ་ནི་རང་རིགས་ཀྱི་
མཛའ་བའི་ལོངས་སྤྱོད་ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་
དགེ་སློང་གཉིས་ཡན་ཆད་ཀྱི་རྩོད་པ་བཞི་པོ་གང་རུང་དགེ་འདུན་གྱིས་ལེགས་པར་ཞི་
བར་བྱས་པ་ལ་རང་ཉིད་ཞི་བྱེད་དེར་གཏོགས་བཞིན་དུ་ངག་མཚན་ཉིད་ལྔ་ལྡན་གྱིས་
དགེ་སློང་ལ་སྐྱོ་སྔོགས་བྱས་ཏེ་ཡུལ་དེས་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། ཤེས་གཙོའོ། །
དགེ་སློང་གཉིས་ཀྱི་རྩོད་པ་དགེ་འདུན་གྱིས་ལེགས་པར་ཞི་བར་བྱས་པ་ཉིད་ལའོ། །སྐྱོ་
སྔོགས་སོ། །གཉུག་མར་གནས་པ་དང་ལས་བྱེད་པ་དང་འདུན་པ་ཕུལ་བ་དག་ཁོ་ན་ལ་
དངོས་གཞིའོ། །ཞེས་གསུངས་ཏེ། སྐྱོ་སྔོགས་བྱེད་པའི་ལྟུང་བྱེད་ཀྱི་བྱེད་པ་པོ་གང་ཞེ་ན།
འདུ་ཤེས་གཙོ་ཆེར་བྱེད་པ་པོའོ། །ཡུལ་གང་ལ་ཤེས་གཙོ་ཞེ་ན། དགེ་སློང་གཉིས་ཡན་
ཆད་ཀྱི་རྩོད་པ་བཞི་པོ་གང་ཡང་རུང་བ་ཉིད་ཞི་བར་བྱེད་པ་པོ་དགེ་འདུན་གྱིས་ཆོས་
ཕྱོགས་སུ་ལེགས་པར་ཞི་བར་བྱས་ཟིན་པ་ཉིད་ལ་ཤེས་གཙོའོ་ཞེས་སྦྱར་ཏེ་ཡུལ་དེ་ལ་
བསམ་པས་དེར་འདུ་ཤེས་པ་དེ་དངོས་པོ་དང་འདུ་ཤེས་ཀྱི་ཡན་ལག་གཉིས་ལས་འདུ་
ཤེས་ཀྱི་ཡན་ལག་དེ་གཙོ་བོའོ། །སྤྱིར་ལྟུང་བ་དེའི་ཡན་ལག་ཐམས་ཅད་ཀྱི་གཙོ་བོ་ནི་
འདུ་ཤེས་མ་ཡིན་ཏེ། ཡན་ལག་ཐམས་ཅད་ཀྱི་གཙོ་བོ་ཀུན་སློང་ཡིན་པའི་ཕྱིར་རོ། །དེས་
ན་འོག་ཏུ་རྩ་བར་འདུ་ཤེས་གཙོ་བོ་ཡན་ལག་ཏུ་སྦྱར་ཡོད་པ་རྣམས་འགྲེལ་སྐབས་དེ་ལྟར་
འདུ་ཤེས་པ་དེ་ཡན་ལག་གི་གཙོ་བོའོ་ཞེས་པ་ཙམ་ལས་སྨོས་མེད་ཀྱང་དོན་གྱིས་དེ་ལྟར་
ཤེས་པར་བྱའོ། །གཉིས་ཀ་དགེ་སློང་ཡིན་པ་ལས་གཞན་གང་རུང་དགེ་སློང་ཡིན་པ་
སོགས་ཀྱི་རྩོད་པ་སྐྱོ་སྔོགས་བྱེད་ན་ཉེས་བྱས་སོ། །གང་བྱས་ན་འདིའི་ལྟུང་བར་འགྱུར་ཞེ་

ན། རྩོད་པ་ཆོས་ཀྱིས་ཞི་བར་བྱས་པ་ཤེས་བཞིན་དུ་ཁྱོད་ཀྱི་རྩོད་པ་དགེ་འདུན་གྱིས་ཆོས་
མིན་པས་ཞི་བར་བྱས་སོ་ཞེས་བརྗོད་པ་སོགས་ཀྱིས་སྐྱོ་སྔོགས་ཏེ་འཁོན་པ་སླར་ཡང་སློང་
བར་བྱེད་ན་ལྟུང་བ་འདིར་འགྱུར་བར་གསུངས་སོ། །སྐྱོ་སྔོགས་བྱེད་པ་པོ་དེ་རྩོད་པ་དེའི་
ཐོག་མཐའ་བར་གསུམ་ཤེས་པའི་གཉུག་མར་གནས་པ་ལས་ཀྱི་ཁ་སྐོང་བ་པོ་དང་། རྩོད་
པ་དེ་ཞི་བར་བྱ་བའི་ཕྱིར་ལས་ཀྱི་ཆོ་ག་བྱེད་པ་པོ་དང་། ལས་དེ་ལ་འདུན་པ་ཕུལ་བ་དག་
ཁོ་ན་ལ་ལྟུང་བྱེད་དངོས་གཞིའོ། །གཉིས་པ་སེལ་བ་ནི། ལྟ་བ་སྨྲ་བ་དང་གློ་བུར་དུ་
འོངས་པ་དག་ལ་ནི་ཉེས་བྱས་ཁོ་ནའོ། །རྩོད་པ་གཞན་ཉིད་ལ་རྩོད་པ་གཞན་ཉིད་དུ་
ཤེས་པ་ནི་དེ་དང་འདྲ་བ་ཉིད་ཡིན་ནོ། །ལས་ཀྱི་འབྲས་བུ་ལ་གནས་པ་ལ་དེ་མ་ཡིན་པ་
ཉིད་ཀྱིས་ཀུན་ཏུ་སྤྱོད་པ་ལ་ནི་ཕྱེད་ཉིད་དོ། །ཞེས་གསུངས་ཏེ། ང་ནི་རྩོད་པ་འདི་མ་ཞི་བ་
ཡིན་པར་སེམས་སོ་ཞེས་ལྟ་བ་སྨྲ་བ་དང་། རྩོད་པ་དེའི་ཐོག་མཐའ་བར་གསུམ་རྒྱུས་མི་
ཤེས་པ་གློ་བུར་དུ་འོངས་པོ་དག་གིས་སྐྱོ་སྔོགས་བྱས་ཀྱང་དེ་དག་ལ་ནི། ཉེས་བྱས་ཁོ་
ནའོ། །དེ་གཉིས་ལ་ཉེས་བྱས་ཙམ་ལས་མི་འབྱུང་བའི་རྒྱུ་མཚན་ནི་ཊཱི་ཀ་ལས། ལྟ་བ་སྨྲ་
བ་ཉིད་ཡིན་པས་རྣལ་དུ་མ་ཕེབས་པའི་ཕྱིར་དང་། གློ་བུར་དུ་འོངས་པ་ཉིད་ཡིན་པས་
རྒྱུས་མི་ཤེས་པའི་ཕྱིར་རོ་ཞེས་གསུངས་སོ། །གཞན་ཡང་ལྟ་བ་སྨྲ་བས་ནི་རང་གི་རྟོག་པ་
བརྗོད་པ་ཙམ་དུ་ཟད་ཀྱི་སླར་ཡང་རྩོད་ནས་ཞི་བར་བྱ་དགོས་ཞེས་བརྗོད་པ་མེད་དོ། །
འགྱེད་ཕྱིར་རྩོད་པ་ལ་ལྟུང་ཕྱིར་རྩོད་པར་འདུ་ཤེས་འཁྲུལ་བ་ལྟ་བུ་རྩོད་པ་གཞུན་ཉིད་ལ་
རྩོད་པ་གཞན་ཉིད་དུ་འདུ་ཤེས་འཁྲུལ་ཏེ་སྐྱོ་སྔོགས་བྱེད་པ་ནི་རྩོད་པ་གང་ཡིན་པ་དེ་ཉིད་
དུ་འདུ་ཤེས་པ་དེ་དང་འདྲ་སྟེ་ལྟུང་བྱེད་དུ་འགྱུར་བ་ཉིད་ཡིན་ནོ། །དེ་ནི་ཀུན་སློང་སྤྱི་
ཞུགས་ཀྱི་དབང་དུ་བྱས་པ་ཡིན་ནོ། །གསོལ་བ་ལ་སོགས་པའི་ལས་ཀྱི་འབྲས་བུ་ལ་
གནུས་པ་བསླབ་བྱིན་ནམ་སྤོ་མགུ་སྤྱོད་པ་ལ་སོགས་པ་ལ་དེ་མ་ཡིན་པ་སྟེ་བསླབ་པ་སྦྱིན་
པའི་ལས་མ་ཆགས་པས་ཁྱོད་བསླབ་པ་བྱིན་པ་མ་ཡིན་ནོ་ཞེས་ཟེར་བ་ལ་སོགས་པ་ཉིད་
ཀྱིས་ཀུན་ཏུ་སྤྱོད་པ་སྟེ་སྐྱོ་སྔོགས་བྱེད་པ་ལ་ནི་ལྟུང་བྱེད་ཀྱི་ཕྱེད་ཉེས་བྱས་ཉིད་དོ། །དེ་ནི་

རྩོད་པ་ལ་སྐྱོ་སྔོགས་བྱས་པ་མེད་པའི་ཕྱིར་ན་ལྟུང་བྱེད་མི་འབྱུང་ངོ༌། །དགེ་སློང་དག་གི་
རྩོད་པ་བཞི་པོ་གང་རུང་ལ་སྐྱོ་སྔོགས་བྱེད་པའི་ལྟུང་བྱེད་དོ།། །།
གཉིས་པ་ཡུལ་ལ་འདོད་པ་ལས་གྱུར་པ་ཁྱིམ་པ་མོ་ལ་ཆོས་སྟོན་པའི་ལྟུང་བྱེད་ལ་བཞི་
ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་འཆར་ཀས་ཉོན་མོངས་པ་སྲེད་
པས་ཉེས་པ་བུད་མེད་གཅིག་པུ་ལ་ཆོས་སྟོན་ཞིང་བུད་མེད་གཞན་གྱི་ཤ་མཚན་སོགས་
བཤད་པས་སྟོན་པས་ཆོས་བསྟན་པ་བཀག་ཅིང་། རྗེས་སུ་སྐྱེས་པ་ཁྲིམས་གྲོགས་སུ་
བཞག་སྟེ་ཅི་ཙམ་འདོད་པ་བསྟན་པར་བཅས་པས། དེའི་རྗེས་སུ་དྲུག་སྡེས་ཁྱི་དང་སྤྲེའུ་
དང་བེའུ་དང་ཁྱེའུ་དང་གོག་པ་བཞག་ནས་ཆོས་སྟོན་ཞིང་ཚིག་ལྔའམ་དྲུག་ལས་ལྷག་པར་
བསྟན་པས་འདི་བཅས་སོ། །གཉིས་པ་དགག་བྱ་ནི། ཆགས་པའི་རྒྱུར་འགྱུར་བའོ། །
གསུམ་པ་ངོ་བོ་ནི། བཅོས་ལྡན་དགེ་སློང་གིས་ཁྲིམས་གྲོགས་རིག་པའི་སྐྱེས་པ་མེད་པར་
ཉེ་དུ་མ་ཡིན་པའི་ཁྱིམ་པ་མོ་ལ་སྔར་ཤེས་ལས་གཞན་པའི་ཆོས་ཚིག་ལྔའམ་དྲུག་ལས་
ལྷག་པའི་དོན་སྦྱོར་བ་གཅིག་གིས་གནས་གཅིག་ཏུ་ངག་མཚན་ཉིད་ལྔ་ལྡན་གྱིས་བསྟན་
ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་ལས།
དང་པོ་ཡན་ལག་གི་མཚན་ཉིད་ནི། སྟོན་པ་ལའོ། །ཆོས་སོ། །ཚིག་དྲུག་ལས་ལྷག་པར་
རོ། །ལྷག་པ་ཉིད་དུ་ཤེས་པ་ལའོ། །ཚིག་ལྔ་པ་ལ་ནི་རྩོམ་པ་ལྔ་པ་ལས་སོ། །ཞེས་
གསུངས་ཏེ། རེག་པའི་སྐབས་སུ་ཁྱིམ་པ་མོ་ལ་སྟོན་པ་ལའོ། །སྐྱེས་པ་མེད་པར་རོ་ཞེས་
སོགས་གསུངས་པ་ལྟར་ཁྲིམས་གྲོགས་རིག་པའི་སྐྱེས་པ་མཚན་ཉིད་དང་ལྡན་པ་མེད་
པར་ཉེ་དུ་མ་ཡིན་པའི་ཁྱིམ་པ་མོ་ལ་སྟོན་པ་ལ་ལྟུང་བྱེད་དུ་འགྱུར་བའོ། །ཅི་ཞིག་སྟོན་པ་
ལ་ཞེ་ན། སངས་རྒྱས་ཀྱིས་གསུངས་པའམ་སངས་རྒྱས་ཀྱི་ཉན་ཐོས་ཀྱིས་བཤད་པའི་
ཆོས་སོ། །དེ་ལ་ལུང་རྣམ་འབྱེད་ལས། ཆོས་ཞེས་བྱ་བ་ནི་སངས་རྒྱས་ཀྱིས་གསུངས་
པའམ། སངས་རྒྱས་ཀྱི་ཉན་ཐོས་ཀྱིས་བཤད་པའོ། །ཞེས་གསུངས་སོ། །ཉན་ཐོས་ཀྱིས་
བཤད་པ་དེ་ཡང་འདོན་པའི་ལྟུང་བྱེད་ཀྱི་སྐབས་ཀྱི་མཚོ་ཊིཀ་ལས། སྟོན་པ་བཞུགས་པའི་

ཚེ་ན་ཉན་ཐོས་ཀྱིས་བཤད་ན་ཡང་སྟོན་བྱེད་དུ་འགྱུར་བ་ཡིན་ཏེ། བྱིན་གྱིས་བརླབས་པའི་
བཀའ་ཡིན་པའི་ཕྱིར་རོ་ཞེས་གསུངས་པ་ལྟར་སྐབས་འདིར་ཡང་སངས་རྒྱས་ཞལ་
བཞུགས་པའི་དུས་སུ་ཉན་ཐོས་ཀྱིས་བཤད་པའི་བྱིན་གྱིས་བརླབས་པའི་བཀའ་ཡིན་པ་
ཞིག་དགོས་ཏེ། ཤེར་འབྱུང་གི་འགྲེལ་པ་ལས། དེ་བཞིན་གཤེགས་པས་བསྟན་པའི་ཆོས་
བཤད་ནའོ་ཞེས་གསུངས་པའི་ཕྱིར་དང་། བཀའ་ལས་གཞན་བསྟན་པ་ལ་ཉེས་བྱས་སུ་
གསུངས་པའི་ཕྱིར་ཏེ། ཀུན་བཏུས་ལས། སངས་རྒྱས་དང་སངས་རྒྱས་ཀྱི་ཉན་ཐོས་ཀྱིས་
གསུངས་པའི་ཆོས་ལས་སློབ་དཔོན་ལ་སོགས་པས་བཏུས་པ་དང་། སྙན་དངགས་སུ་སྦྱར་
བ་ལ་ཉེས་བྱས་སོ་ཞེས་གསུངས་པའི་ཕྱིར་རོ། །ཅི་ཙམ་ཞིག་སྟོན་པ་ལ་ཞེ་ན། དགེ་སློང་
གིས་ཁྱིམ་པ་མོ་ལ་ཆོས་ཚིག་དྲུག་ལས་ལྷག་པར་སྟོན་ན་དངོས་གཞིའི་ཁ་ན་མ་ཐོ་བར་
འགྱུར་རོ། །གང་ཟག་ཇི་ལྟ་བུ་ལ་ཞེ་ན། ཚིག་དྲུག་ལས་ལྷག་པ་ལ་ལྷག་པ་ཉིད་དུ་འདུ་
ཤེས་པ་ལ་ལྟུང་བྱེད་དུ་འགྱུར་བའོ། །ཚིག་དྲུག་ལས་མ་ལྷག་པ་ལ་མ་ལྷག་པ་ཉིད་དུ་འདུ་
ཤེས་ཏེ་ཆོས་སྟོན་པ་ལ་ནི་ཉེས་པ་མེད་དོ། །ཊི་ཀ་ལས། མ་ལྷག་པ་ཉིད་ལ་ལྷག་པར་འདུ་
ཤེས་ཤིང་སྟོན་ན་ཉེས་བྱས་སོ། །ཡིད་གཉིས་ཟ་ན་ནི་ཡིད་གཉིས་ནི་འདུ་ཤེས་དང་འདྲའོ་
ཞེས་བྱ་བས་ལྟུང་བ་རྣམ་པར་གཞག་པར་རིག་པར་བྱའོ། །ཞེས་སོ། །ཚིག་དྲུག་ལས་
ལྷག་པ་དེ་ཁོ་ན་ལ་འགྱུར་རམ་ཞེ་ན། ཕུང་པོ་ལྔ་སྟེ། གཟུགས་དང༌། ཚོར་བ་དང་། འདུ་
ཤེས་དང་། འདུ་བྱེད་དང་། རྣམ་པར་ཤེས་པའོ་ཞེས་པ་ལྟ་བུ་ཚིག་ལྔ་འཆད་པ་ལ་ནི་ཚིག་
ལྔར་བརྩམས་པའི་རྩོམ་པ་ལྔ་པ་ལས་ལྷག་པར་ཆོས་སྟོན་ན་ལྟུང་བྱེད་དུ་འགྱུར་བས་དྲུག་
ལས་ལྷག་པ་མི་དགོས་སོ། །ཚིག་ནི་སྨྲ་བར་འདོད་པའི་དོན་གཅིག་གོ་བར་བྱེད་པའི་ཚིག་
སྟེ། དཔེར་ན་བརྗོད་འདོད་ཀྱི་དབང་གིས་གཟུགས་མི་རྟག་པ་བྱེ་བྲག་དང་བཅས་པ་ཚིག་
གཅིག་ཡིན་པ་ལྟ་བུའོ། །ཕུང་པོ་ནི་ལྔ་སྟེ། གཟུགས་དང་ཞེས་པ་ལ་སོགས་པ་སྟོན་པ་ན་
ཕུང་པོ་ནི་ལྔ་སྟེ་ཞེས་པ་མདོར་བསྟན་ཡིན་ལ། གཟུགས་དང་ཞེས་སོགས་རྒྱས་བཤད་
ཡིན་པས་རྒྱས་བཤད་གཙོ་ཆེ་བའི་ཕྱིར་མདོར་བསྟན་རྒྱས་བཤད་ལས་ཐ་མི་དད་པ་ཡིན་

ཞེས་ཊཱི་ཀ་ལས་བཤད་དོ། །གཉིས་པ་ལྟུང་མེད་ནི། མཁས་པས་གོང་ནས་གོང་དུ་དྲིས་པ་
གཏན་ལ་ཕབ་པར་བྱས་པ་དང་། སློབ་གཉེར་གསོད་པ་དང་། ཁ་ཏོན་ཞུ་བ་དང་།
དམིགས་ཀྱིས་འདྲི་བ་དང་། དུས་ཁྲིམས་འབོགས་པ་དང་། ཡོན་བཤད་པ་དག་ནི་མ་ཡིན་
ནོ། །གནས་གཞན་དུ་ནི་སྔ་མ་མ་བྱས་པ་ཉིད་དོ། །ཞེས་གསུངས་ཏེ། བུད་མེད་མཁས་
པས་དོན་ལ་ཐེ་ཚོམ་གཅོད་པའི་ཕྱིར་མི་རྟག་པ་ཞེས་བྱ་བ་ཅི་ལགས། ཞེས་སོགས། གོང་
ནས་གོང་དུ་དྲིས་པ་ཞིབ་པར་གཏན་ལ་ཕབ་པར་བྱས་པ་དང༌། སྔར་ཤེས་ལས་གཞན་
དགོས་པའི་ཡན་ལག་མ་ཚང་བ་དགེ་སློང་མས་དོན་སྔར་ནས་ཤེས་ཟིན་པ་རྣམས་དག་མ་
དག་བརྟག་པའི་ཕྱིར་དུའམ་ཤེས་ཟིན་པ་དེ་ངེས་ཤིང་བྱང་བར་བྱེད་པའི་ཆེད་དུ་འཆད་པ་
སློབ་གཉེར་གསོད་པ་དང་། ཚིག་སྔར་ནས་བཟུང་ཟིན་པ་དེ་མི་བརྗེད་ཅིང་བྱང་བར་བྱ་
བའི་ཕྱིར་འདོན་པ་ཁུ་ཏོན་ཞུ་བ་དང་། ཚིག་ལ་ཐེ་ཚོམ་ཟོས་པའི་གནས་རྣམས་དམིགས་
ཀྱིས་འདྲི་བ་དང་། ལྟུང་བ་བསྐྱེད་པ་ལ་ཆོས་ཀྱི་དོན་འཆད་པ་ཡན་ལག་དགོས་པ་ལ་དེ་
མ་ཚང་བ་བསྙེན་གནས་ཡན་ལག་བརྒྱད་པའི་དུས་ཁྲིམས་འབོགས་པ་དང༌། ཡོན་
བཤད་པ་སྟེ་ཡོན་བསྔོ་བ་དེ་དག་ནི་ཚིག་དྲུག་ལས་ལྷག་ཀྱང་ལྟུང་བ་འདི་བསྐྱེད་པ་མ་
ཡིན་ནོ། །དེས་ན་ཡོན་བསྔོ་བའི་ཚིག་ཀློག་པ་ནི་ཚིག་དྲུག་ལས་ལྷག་ཀྱང་ལྟུང་བ་མེད་པ་
ཡིན་གྱི་སྦྱིན་པའི་ཕན་ཡོན་སོགས་ཀྱི་ཆོས་འཆད་པ་ནི་ཚིག་དྲུག་ལས་ལྷག་ན་ལྟུང་བ་མེད་
པ་མ་ཡིན་ནོ། །སྔར་གནས་ཁང་དུ་བསྟན་ནས་ཕྱིས་ཁྱམས་ལ་སོགས་པ་གནས་གཞན་དུ་
བསྟན་པ་ནི་སྔ་མ་གནས་ཁང་དུ་བསྟན་པ་དེ་ལྟུང་བ་འདི་བསྐྱེད་པའི་བདག་ཉིད་དུ་མཾ་
བྱས་པ་ཉིད་དོ། །དེས་ན་གནས་ཐ་དད་དུ་བསྟན་པའི་ཆོས་ཀྱི་ཚིག་བསྡོམས་ནས་ཚིག་
དྲུག་ལས་ལྷག་ཀྱང་ལྟུང་བར་མི་འགྱུར་རོ། །ཁྲིམས་གྲོགས་མེད་པར་ཁྱིམ་པ་མོ་ལ་ཚིག་
ལྔའམ་དྲུག་ལས་ལྷག་པར་ཆོས་སྟོན་པའི་ལྟུང་བྱེད་དོ།། །།
གསུམ་པ་མ་གུས་པ་ལས་གྱུར་པ་འདོན་པའི་ལྟུང་བྱེད་ལ་བཞི་ལས། དང་པོ་གླེང་གཞི་ནི་
ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་མ་ཞི་བས་ཉེས་པ་བསྙེན་པར་མ་

རྫོགས་པ་དང་ལྷན་ཅིག་སྒྲ་ཆེན་པོས་འདོན་པས་འདི་བཅས་སོ། །གཉིས་པ་དགག་བྱ་ནི་
ལུང་འབོགས་པ་པོ་དང་ཆོས་ལ་མ་གུས་པའོ། །གསུམ་པ་ངོ་བོ་ནི། བཅས་ལྡན་དགེ་སློང་
གིས་ཀློག་པའི་ཕྱིར་བསྙེན་པར་མ་རྫོགས་པ་དང་དུས་མཉམ་དུའམ་མཇུག་ཐོགས་སུ་
སྔར་ཤེས་ལས་གཞན་པའི་སྟོན་བྱེད་དུ་གྱུར་པའི་ཆོས་སྦྱོར་བ་གཅིག་གིས་ཚིག་བཞིར་
ལོངས་པ་འདོན་པའམ་ཡི་གེ་འདོན་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། བསྙེན་པར་མ་རྫོགས་
པ་དང་ཅིག་ཅར་རམ་མཇུག་ཐོགས་སུ་སྟོན་བྱེད་དུ་གྱུར་པའི་ཆོས་དང་ཡི་གེ་ཡང་འདོན་
ནའོ། །ཞེས་གསུངས་ཏེ། གང་བྱས་ན་འདོན་པའི་ལྟུང་བྱེད་དུ་འགྱུར་ཞེ་ན། དགེ་སློང་
གིས་བསླབ་པ་བྱིན་པའམ་ཡང་ན་ཁྱིམ་པའམ་དགེ་ཚུལ་ལ་སོགས་པ་བསྙེན་པར་མ་
རྫོགས་པ་དང་དུས་ཅིག་ཆར་རམ་ཡང་ན་བསྙེན་པར་མ་རྫོགས་པས་འདོན་པའི་མཇུག་
ཐོགས་སུ་སྔར་ཤེས་ལས་གཞན་ཉན་པ་པོའི་རྒྱུད་ལ་ཐར་ལམ་སྟོན་བྱེད་དུ་གྱུར་པའི་མདོ་
སྡེ་ལ་སོགས་པའི་ཆོས་དང་ཨ་ཨཱ་ཨི་ཨཱི་ལ་སོགས་པའི་ཡི་གེ་ཡང་འདོན་ན་ལྟུང་བྱེད་དུ་
འགྱུར་བའོ། །འདོན་པའི་ལྟུང་བའི་ཡུལ་ལ་ཆོས་དེ་སྔར་བློར་བཟུང་མ་ཟིན་པ་གསར་དུ་
སློབ་འདོད་ཅན་དགོས་པས་དེ་འདྲའི་དགེ་སློང་དང་ལྷན་དུ་འདོན་པའམ་དགེ་སློང་མ་དང་
ལྷན་དུ་འདོན་ན་ཉེས་བྱས་འབྱུང་བར་ཞུ་བ་ལས་གསུངས་སོ། །གལ་ཏེ་དགེ་སློང་གིས་
རྫོགས་པར་མ་བསྙེན་པ་ལས་ལུང་ནོད་པར་བྱེད་ན། རྫོགས་པར་མ་བསྙེན་པ་དང་ཅིག་
ཆར་རམ། མཇུག་ཐོགས་སུ་སྟོན་བྱེད་དུ་གྱུར་པའི་ཆོས་དང་ཡི་གེ་འདོན་ན་དེ་ལ་ནི།
གཉིས་ཀ་ལ་ཡང་ཉེས་བྱས་སུ་འགྱུར་བར་ཡང་ཊི་ཀ་ལས་གསུངས་སོ། །ཆོས་ཞེས་སྨོས་
པས་སྟོན་བྱེད་ཀྱང་ཐོབ་མོད། སྟོན་བྱེད་དང་ཆོས་ཞེས་ཚིག་གཉིས་སྨོས་པ་ལ་དགོས་པ་
ཅི་ཡོད་ཅེ་ན། དེ་གཉིས་ལ་མུ་བཞི་སྟེ། སྟོན་བྱེད་ཡིན་ལ་ཆོས་མིན་པ་མུ་སྟེགས་སེར་སྐྱས་
བཤད་པའི་བསྟན་བཅོས་ལྟ་བུ་སྟེ། ཕྱི་རོལ་པའི་དང་པོའི་སྟོན་པས་བརྩམས་པའི་གཞུང་
ཡིན་པས་སྟོན་བྱེད་ཡིན་ཡང་ཐར་ལམ་མི་སྟོན་པས་ཆོས་མིན་ནོ། །ཆོས་ཡིན་ལ་སྟོན་བྱེད་

མིན་པ་དཔའ་བོས་བྱས་པའི་སྐྱེས་རབས་ལྟ་བུ་སྟེ། ཐར་ལམ་སྟོན་པར་བྱེད་པས་ཆོས་
ཡིན་ཡང་དང་པོའི་སྟོན་པས་གསུང་མིན་པས་སྟོན་བྱེད་མིན་ནོ། །གཉིས་ཀ་ཡིན་པ་ནི་
འདུལ་བ་ལུང་ལྟ་བུ་སྟེ། ཐར་ལམ་བརྗོད་བྱར་བྱེད་པའི་སྟོན་པའི་བཀའ་ཡིན་པའི་ཕྱིར་རོ། །
གཉིས་ཀ་མ་ཡིན་པ་ནི་བྱ་རོག་སོ་རྟོག་གི་བསྟན་བཅོས་ལྟ་བུའོ། །དེས་ན་སྟོན་བྱེད་དང་
ཆོས་གཉིས་ཀ་ཡིན་པ་འདོན་ན་ལྟུང་བྱེད་དོ། །དེ་ལྟར་སྟོན་བྱེད་ནི་དང་པོ་སྟོན་པས་
བཤད་པའི་བཀའ་ལུང་ངོ༌། །སྟོན་པ་བཞུགས་པའི་ཚེ་ན་ཉན་ཐོས་ཀྱིས་བཤད་ན་ཡང་
སྟོན་བྱེད་དུ་འགྱུར་བ་ཡིན་ཏེ། བྱིན་གྱིས་བརླབས་པའི་བཀའ་ཡིན་པའི་ཕྱིར་རོ། །ཆོས་
ཞེས་པ་ནི་ལུང་རྣམ་འབྱེད་དང་ཊཱི་ཀ་ལས། ཆོས་ཞེས་བྱ་བ་ནི་སངས་རྒྱས་ཀྱིས་གསུངས་
པ་དང༌། ཉན་ཐོས་ཀྱིས་བཤད་པ་ཞེས་གསུངས་སོ། །གཉིས་པ་ལྟུང་མེད་ནི། མི་འདོད་
བཞིན་དུ་གྲུབ་པ་ནི་མ་གཏོགས་སོ། །རྗེས་སུ་ཉན་དུ་གཞུག་པར་བྱ་བར་འདོན་པ་ཡང་ངོ་། །
ཁ་ཏོན་ཞུ་བ་དང་སློབ་གཉེརགསོད་པ་དང་དམིགས་ཀྱིས་འདྲི་བ་ཡང་ངོ་། །ཞེས་གསུངས་
ཏེ། །ཀུན་སློང་གི་སེལ་བ་ཅིག་ཅར་འདོན་པར་མི་འདོད་བཞིན་དུ་ཞར་ལ་ལྷན་ཅིག་ཏུ་
འདོན་པ་གྲུབ་པ་ནི་ལྟུང་བ་འདི་སྐྱེད་པ་ལ་མ་གཏོགས་སོ། །དགེ་སློང་གིས་རང་གིས་
སྟོན་པའི་རྗེས་སུ་ཉན་དུ་གཞུག་པར་བྱ་བར་ཏེ་དགེ་སློང་གིས་ཁྱོད་ཀྱིས་ཁོ་བོ་དང་ལྷན་
ཅིག་གམ་སྔར་འདོན་པར་མི་བྱའོ་ཞེས་བསྒོ་བ་ལས་ཡུལ་གྱིས་ཀྱང་དེ་ལྟར་ཁས་བླངས་
བཞིན་དུ་ཅིག་ཆར་འདོན་པར་བྱེད་པ་ཡང་ངོ་སྟེ་ལྟུང་བ་བསྐྱེད་པ་ལ་མ་གཏོགས་སོ་ཞེས་
སྦྱར་རོ། །སྔར་བློར་བཟུང་ཟིན་པ་ལས་གཞན་ཀློག་པའི་ཕྱིར་འདོན་པའི་སེལ་བ་སྔར་
བཏོན་པ་མི་བརྗེད་པར་བྱ་བའི་ཕྱིར་ཁ་ཏོན་ཞུ་བ་དང་། བསྙེན་པར་མ་རྫོགས་པ་ལ་
གཞུང་ཚིག་འདོན་དུ་བཅུག་ནས་དགེ་སློང་གིས་དེའི་དོན་འཆད་པ་ལྟ་བུ་སློབ་གཉེར་
གསོད་པ་དང་། བརྗོད་པའམ་ཐེ་ཚོམ་ཟ་བ་དྲན་པར་བྱ་བའི་ཕྱིར་དམིགས་ཀྱིས་འདྲི་བ་
ལ་ཡང་ངོ་སྟེ་དེ་རྣམས་ལ་ཚིག་སྒྲིལ་ཞིང་བཀླགས་པའང་ལྟུང་བ་འདི་བསྐྱེད་པ་ལ་མ་
གཏོགས་སོ། །སོར་འགྲེལ་མི་བརྗེད་པའི་དྲན་བྱེད་ལས། སློབ་དཔོན་གྱིས་སྔར་བྱས་

ནས་སློབ་མས་ཕྱིས་བྱས་པ་ལ་ལྟུང་བ་མེད་དོ། །ཞེས་སོ། །བསྙེན་པར་མ་རྫོགས་པ་དང་
ལྷན་ཅིག་གམ་མཇུག་ཐོགས་སུ་སྟོན་བྱེད་ཀྱི་ཆོས་སམ་ཡི་གེ་འདོན་པའི་ལྟུང་བྱེད་དོ།། །། །
བཞི་པ་གནོད་པ་ལས་གྱུར་པ་གཞན་བསྟན་པ་ལ་བཞི་ལས། དང་པོ་གཞན་གྱི་དད་པ་
ཕུན་སུམ་ཚོགས་པ་ལ་གནོད་པ་གནས་ངན་ལེན་བརྗོད་པ་ལ་གཉིས་ལས། དང་པོ་
བསླབ་བྱ་ནི། དགེ་སློང་དང་དགེ་སློང་མ་སྡིག་ཅན་དག་ཁྱིམ་དུ་སོ་སོར་གོ་བར་བྱེད་པའི་
དགེ་སློང་བསྐོ་བར་བྱའོ། །ཁྱིམ་རྣམས་སུ་སོ་སོར་གོ་བར་བྱེད་པས་ཚེ་དང་ལྡན་པ་དག་
ཁྱོད་ཉོན་ཅིག ཁྱིམ་རྣམས་སུ་ཁྱིམ་སུན་པར་བྱེད་པ་དང་། གནས་རྣམས་སུ་གནས་སུན་
པར་བྱེད་པ་འདི་ལྟ་སྟེ། དཔེར་ན་འབྲས་སཱ་ལུའི་ཞིང་ཕུན་སུམ་ཚོགས་པ་ལ་སེར་བའི་
འཁོར་ལོ་མི་བཟད་པ་བབ་ན་འདི་ལྟར་འབྲས་ས་ལུ་དེ་ཉིད་ཤིན་ཏེ་མ་དང་ཆུད་ཟ་བ་དང་
ཚུལ་མ་ཡིན་པས་མ་རུང་བར་འགྱུར་བ་དང་། བུ་རམ་ཤིང་གི་ཞིང་ཕུན་སུམ་ཚོགས་པ་ལ་
ནད་ཀྱི་རིགས་དམར་པོ་ཞེས་བྱ་བ་བྱུང་ན་འདི་ལྟར་བུ་རམ་ཤིང་དེ་ཉིད་ཤིན་ཏེ་མ་དང་
ཆུད་ཟ་བ་དང་ཚུལ་མ་ཡིན་པས་མ་རུང་བར་འགྱུར་བ་ལྟ་བུ་དག་ཡོད་ཀྱིས། ཚེ་དང་ལྡན་
པ་དག་ཁྱེད་ཅག་དགེ་སློང་འདི་དང་དགེ་སློང་མ་འདིས་བསྟན་པའི་ཚོད་མ་འཛིན་ཅིག འདི་
ལྟར་དགེ་སློང་འདི་དང་དགེ་སློང་མ་འདི་ནི་ཡོས་ཚིག་པ་བཞིན་དུ་ཆོས་འདུལ་བ་འདི་ལ་
སྐྱེར་མི་རུང་བའི་ཆོས་ཅན་ཡིན་གྱི། བཅོམ་ལྡན་འདས་དང་དགེ་སློང་གནས་བརྟན་གནས་
བརྟན་རྣམས་ལ་ལྟོས་ཤིག་ཅེས་སྨྲ་བར་བྱའོ། །མི་སྤྲོ་ན་གསོལ་བར་བྱའོ། །ཞེས་གསུངས་
ཏེ། དགེ་འདུན་དུ་གྱུར་པའི་དགེ་སློང་དག་གིས་དགེ་སློང་གསལ་བ་དང་དགེ་སློང་མ་
གསལ་མ་ལྟ་བུ་དགེ་སློང་དང་དགེ་སློང་མ་སྡིག་ཅན་དག་ཚུལ་ཁྲིམས་འཆལ་བ་ཡིན་ནོ་
ཞེས་མ་དད་པར་གྱུར་པའི་ཁྱིམ་དུ་སོ་སོར་གོ་བར་བྱེད་པའི་དགེ་སློང་ཞིག་གསོལ་གཉིས་
ཀྱི་ལས་ཀྱིས་བསྐོ་བར་བྱའོ། །བསྐོས་པའི་དགེ་སློང་གིས་ཁྱིམ་རྣམས་སུ་སོང་ནས་ཇི་
སྐད་བརྗོད་པར་བྱ་ཞེ་ན། ཁྱིམ་རྣམས་སུ་སོ་སོར་གོ་བར་བྱེད་པས་འདི་སྐད་ཅེས་ཚེ་དང་
ལྡན་པ་དགུ་ཅེས་ཁྱིམ་པ་རྣམས་ལ་བོས་ནས་ཁྱོད་ཉོན་ཅིག་ཁྱིམ་རྣམས་སུ་ཁྱིམ་པ་སུན་

འབྱིན་པར་བྱེད་པ་དང་། གནས་གཙུག་ལག་ཁང་རྣམས་སུ་གནུས་པ་རབ་ཏུ་བྱུང་བ་
རྣམས་སུན་འབྱིན་པར་བྱེད་པ་འདི་ལྟ་སྟེ། ཁྱིམ་རྣམས་སུ་ཁྱིམ་པ་སུན་འབྱིན་པར་བྱེད་
པ་ནི་དཔེར་ན་འབྲས་སཱ་ལུའི་ཞིང་ཕུན་སུམ་ཚོགས་པ་ལ་སེར་བའི་འཁོར་ལོ་མི་བཟད་
པའམ་ཤིན་ཏུ་མཐུ་ཆེ་བ་གནམ་ལྕགས་ཐོག་དང་བཅས་པ་བཟོད་པར་དཀའ་བ་བབ་པ་
ན་འདི་ལྟར་འབྲས་སཱ་ལུ་དེ་ཉིད་ཤིན་ཏེ་མ་སྟེ་མཐུ་ཆུང་བ་དང་། ཆུད་ཟླ་བ་སྟེ་སྐམ་པ་
དང༌། ཚུལ་མ་ཡིན་པཾའམ་རིགས་པ་མ་ཡིན་པ་སྟེ་དུས་མ་ཡིན་པས་མ་རུང་བ་ཆག་གྲུམ་
ལ་སོགས་པར་འགྱུར་བ་དང་། གནས་རྣམས་སུ་གནས་པ་རབ་བྱུང་དག་སུན་འབྱིན་པར་
བྱེད་པ་ནི་དཔེར་ནི་བུ་རམ་ཤིང་གི་ཞིང་ཕུན་སུམ་ཚོགས་པ་ལ་ནད་ཀྱི་རིགས་ར་རི་
དམར་པོ་ཞེས་བྱ་བ་བྱུང་བ་ན། འདི་ལྟར་བུ་རམ་ཤིང་དེ་ཉིད་ཤིན་ཏེ་མ་དང༌། ཆུད་ཟ་བ་
དང་། ཚུལ་མ་ཡིན་པས་མ་རུང་བར་འགྱུར་བ་ལྟ་བུ་སྟེ་དཔེ་དེ་དང་འདྲ་བའི་དགེ་སློང་
དང་དགེ་སློང་མ་སྡིག་ཅན་དག་ཡོད་ཀྱིས། ཚེ་དང་ལྡན་པ་དག་ཁྱེད་ཅག་དགེ་སློང་
གསལ་བ་ལྟ་བུ་འདི་དང་། དགེ་སློང་མ་གསལ་མ་ལྟ་བུ་འདིས་སངས་རྒྱས་ཀྱི་བསྟན་པ་
ཡོངས་འདི་འདྲ་བ་ཞིག་གོ་སྙམ་དུ་སངས་རྒྱས་ཀྱི་བསྟན་པའི་ཚོད་མ་འཛིན་ཅིག འདི་
ལྟར་དགེ་སློང་འདི་དང་དགེ་སློང་མ་འདི་ནི་ཡོས་ཚིག་པ་ལ་མྱུ་གུ་སྐྱེར་མི་རུང་བ་བཞིན་
དུ་ཆོས་འདུལ་བ་འདི་ལ་འཕགས་པའི་ལམ་གྱི་མྱུ་གུ་སྐྱེར་མི་རུང་བའི་ཆོས་ཅན་ཡིན་གྱི།
བཅོམ་ལྡན་འདས་དང་དགེ་སློང་གནས་བརྟན་གནས་བརྟན་ཏེ་ཀུན་ཤེས་ཀཽཎྜིན་དང་ཤཱི་
རིའི་བུ་དང་མོའུ་འགལ་གྱི་བུ་ལ་སོགས་པ་རྣམས་ལ་ལྟོས་ཤིག་ཅེས་སྨྲ་བར་བྱའོ། །དེ་
ཡང་གང་གིས་སུན་ཕྱུང་བའི་ཉེས་པ་དེ་གང་སུན་ཕྱུང་བའི་ཁྱིམ་པ་ལ་བརྗོད་པར་བྱ་བ་
ཡིན་གྱི། གལ་ཏེ་ཉེས་པ་གཞན་བརྗོད་པ་དང། ཁྱིམ་པ་གཞན་ལ་བརྗོད་ན་ལྟུང་བར་
འགྱུར་བར་ལུང་ཞུ་བ་ལས་གསུངས་སོ། །གོང་གི་ནད་ཀྱི་རིགས་དམར་པོ་ཞེས་པའི་ངོས་
འཛིན་ལ་བུ་ཊིཀ་ལས། དམར་པོ་ནི་བཙའ་འོ་ཞེས་བཙའ་སད་སེར་གསུམ་ཞེས་པའི་
བཙའ་ཞེས་པ་དེ་ཡིན་པར་གསུངས་སོ། །བསྐོ་བའི་ལས་རྣམས་ལ་ཡུལ་ལ་སྤྲོ་བ་དྲི་བ་

སྔོན་དུ་སོང་ནས་གང་ཟག་དེ་བྱ་བ་དེ་ཉིད་སྒྲུབ་པ་ལ་སྤྲོ་བ་ཞིག་བསྐོ་དགོས་པ་ལ་གལ་ཏེ་
ཁྱིམ་རྣམས་སུ་སོ་སོར་གོ་བར་བྱེད་པར་དགེ་སློང་གང་ཟག་མི་སྤྲོ་ན་དེའི་ཚེ་དགེ་སློང་
ཐམས་ཅད་ཀྱིས་དགེ་སློང་དང་དགེ་སློང་མ་འདི་གཉིས་སྡིག་ཅན་ཡིན་ནོ་ཞེས་ཁྱིམ་རྣམས་
སུ་གོ་བར་བྱ་བའི་ཕྱིར་དགེ་འདུན་པ་ལ་གསོལ་བར་ཏེ་གསོལ་བ་འབའ་ཞིག་པའི་ལས་
བྱའོ། །སྤྲོ་ཞིང་གོ་བར་བྱེད་ནུས་པ་ཡོད་ན་གསོལ་བ་མི་ཆགས་སོ། །གཉིས་པ་ཡན་ལག་
གི་མཚན་ཉིད་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་
ཉོན་མོངས་པ་གཞན་གྱིས་བསྔགས་པ་ལ་ཕྲག་དོག་གིས་ཉེས་པ་བསྙེན་པར་མ་རྫོགས་པ་
་
ལ་དགེ་སློང་གཞན་གྱི་གནས་ངན་ལེན་བརྗོད་པས་འདི་བཅས་སོ། །གཉིས་པ་དགག་བྱ་
ནི་ངན་པ་མགོ་གཅིག་ཏུ་བསྒྲེ་བའི་སྒོ་ནས་རང་རིགས་ལ་མ་དད་པར་འགྱུར་བའོ། །
གསུམ་པ་ངོ་བོ་ནི་བཅས་ལྡན་དགེ་སློང་གིས་ཡུལ་བདེན་པ་མ་མཐོང་ཞིང་བྱུང་བཅས་མི་
ཤེས་པའི་བསྙེན་པར་མ་རྫོགས་པ་ལ་རང་དགར་དགེ་སློང་གཞན་གྱི་ཕམ་པའམ་ལྷག་
མའི་ལྟུང་བ་ངག་མཚན་ཉིད་ལྔ་ལྡན་གྱིས་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ནི། ཤེས་གཙོའོ། །ཉན་པ་པོ་མི་ཤེས་པ་ཉིད་དང་བསྙེན་
པར་མ་རྫོགས་པ་ཉིད་དང་ལྡན་པ་ལའོ། །སྨྲས་ནའོ། །ཕམ་པར་འགྱུར་བ་དང་དགེ་
འདུན་ལྷག་མ་དག་སོ་སོ་ཡང་རུང་བསྡུས་པ་ཡང་རུང་ངོ་། །དོན་དུ་མ་ཉིད་ལ་ཚིག་ཐ་དད་
པ་མེད་དོ། །བསྐོ་བ་མ་བྱས་པ་ལའོ། །དགེ་འདུན་ལ་མ་གསོལ་བ་ལའོ། །ཞེས་གསུངས་
ཏེ། གནས་ངན་ལེན་བརྗོད་པའི་ལྟུང་བ་འདིའི་བྱེད་པ་པོ་གང་ཡིན་ཞེ་ན། འདུ་ཤེས་གཙོ་
ཆེར་བྱེད་པ་པོའོ། །ཡུལ་གང་ལ་གཙོ་ཞེ་ན། ཉན་པ་པོ་དེས་དགེ་སློང་དེ་ལ་ཕམ་ལྷག་གི་
ལྟུང་བ་འབྱུང་བའི་རྒྱུས་མི་ཤེས་པ་ཉིད་དང༌། ཉན་པ་པོ་བསྙེན་པར་མ་རྫོགས་པ་ཉིད་
དང་ལྡན་པ་ལ་ཤེས་གཙོའོ་ཞེས་སྦྱར་ཏེ་ཡུལ་དེ་ལ་ལྟུང་བ་འབྱིན་པར་བྱེད་པའི་དགེ་སློང་
གི་བསམ་པས་དེར་འདུ་ཤེས་པ་ནི་ཡན་ལག་གི་གཙོ་བོའོ། །དེ་བཞིན་དུ་སྨྲ་ཡུལ་དེ་
འཕགས་པའི་བདེན་པ་མ་མཐོང་བ་དགོས་ཏེ། བསྡུས་པ་ལས། བདེན་པ་མཐོང་བ་ལ་

{བརྗོད་ན་}ལྟུང་བ་མེད་དོ་ཞེས་བཤད་པའི་ཕྱིར་རོ། །ལྟུང་བ་འབྱུང་བའི་རྒྱུས་ཤེས་པ་དང་
དགེ་སློང་རྣམ་དག་དང་བདེན་པ་མཐོང་བ་རྣམས་ལ་བརྗོད་ན་ལྟུང་བ་མེད་དོ། །ཅི་ཞིག་
རྗེས་སུ་སྒྲུབ་ན་ལྟུང་བྱེད་དུ་འགྱུར་ཞེ་ན། ཚིག་སྨྲས་ནའོ། །གང་སྨྲས་ན་ལྟུང་བྱེད་དུ་
འགྱུར་ཞེ་ན། དགེ་སློང་གཞན་གྱི་ཕམ་པར་འགྱུར་བ་དང་དགེ་འདུན་ལྷག་མ་དག་དཔེར་
ན་འདིས་མི་ཚངས་པར་ཡང་སྤྱད་སྨན་ཡང་བྱས་སོ་ཞེས་པ་ལྟ་བུ་ལྟུང་བ་ཐ་དད་པ་སོ་སོ་
རེ་རེ་ནས་བརྗོད་པ་ཡང་ལྟུང་བྱེད་སྐྱེད་པར་རུང་ལ་མི་ལྔ་བསད་དོ་ཞེས་སམ་ལྷག་མ་བཅུ་
གསུམ་པོ་ཐམས་ཅད་བྱུང་ངོ་ཞེས་པ་ལྟ་བུ་བསྡུས་ཏེ་བརྗོད་པ་ཡང་ལྟུང་བྱེད་སྐྱེད་པར་
རུང་ངོ༌། །དེ་ལ་དགེ་སློང་སྡོམ་པ་གསོ་རུང་ཡན་ཆད་ཀྱི་རྒྱུད་ཀྱི་ཕམ་ལྷག་གི་ལྟུང་བ་
བརྗོད་པ་ཞིག་དགོས་པར་གནམ་རྩེད་ལྡང་དང་བསླབ་བྱ་ཆེན་མོ་སོགས་གཞུང་དུ་མ་ནས་
བཤད་དོ། །ལྟུང་བ་དུ་མ་ཚིག་གཅིག་ཏུ་བསྡུས་ཏེ་བརྗོད་པ་དེ་ལ་ལྟུང་བ་དུ་མར་འགྱུར་
རམ་ཞེ་ན། མི་ལྔ་བསད་དོ་ཞེས་བརྗོད་པ་ལྟ་བུ་ལྟུང་བའི་དོན་དུ་མ་ཉིད་ལ་སྦྱོར་བ་
གཅིག་གིས་ཚིག་གཅིག་སྨྲས་པ་ལ་ལྟུང་བ་ཐ་དད་པ་སྐྱེད་པའི་ཚིག་ཐོ་དད་པ་མེད་པ་ཉིད་
དོ། །དེས་ན་ལྟུང་བྱེད་གཅིག་ཏུ་འགྱུར་རོ། །སྦྱོར་བ་ཐ་དད་ན་ལྟུང་བ་ཡང་ཐ་དད་པ་
འབྱུང་བར་ཤུགས་ཀྱིས་བསྟན་ཏོ། །བདག་ཉིད་ཀྱི་གནས་ངན་ལེན་གྱི་ཉེས་པ་བསྙེན་
པར་མ་རྫོགས་པ་ལ་སྨྲས་ན་ཉེས་བྱས་སུ་འགྱུར་བར་ཞུ་བ་ལས་གསུངས་ཤིང་། གཞན་
གྱི་ཉེས་པ་ཡིན་ཡང་ཕམ་པ་དང་ལྷག་མ་ལས་གཞན་པའི་ཁ་ན་མ་ཐོ་བ་བརྗོད་ན་ཉེས་
བྱས་སུ་འགྱུར་བར་ཊཱི་ཀ་ལས་གསུངས་སོ། །རྗོད་པར་བྱེད་པ་པོ་ཇི་ལྟ་བུ་ལ་ལྟུང་བ་
འདིར་འགྱུར་ཞེ་ན། ཁྱིམ་རྣམས་སུ་གནས་ངན་ལེན་བརྗོད་པའི་ཕྱིར་བསྐོ་བ་མ་བྱས་པ་
སྟེ་མ་བསྐོས་པའི་གང་ཟག་གིས་བརྗོད་ན་དེ་ལ་ལྟུང་བྱེད་དུ་འགྱུར་བའོ། །བསྐོས་པའི་
གང་ཟག་གིས་བརྗོད་པ་ལ་ལྟུང་བ་མེད་དོ། །བསྐོས་ཀྱང་གནོད་སེམས་དང་ལྡན་པས་
བརྗོད་ན་ཉེས་བྱས་འབྱུང་སྟེ། བསྡུས་པ་ལས། གནོད་སེམས་དང་ལྡན་ན་ཉེས་བྱས་སོ་
ཞེས་གསུངས་པའི་ཕྱིར་རོ། །མ་བསྐོས་པར་བརྗོད་ན་ཐམས་ཅད་དུ་ལྟུང་བར་འགྱུར་རམ་

ཞེ་ན། དགེ་སློང་ཐམས་ཅད་ཀྱིས་ཁྱིམ་རྣམས་སུ་གོ་བར་བྱ་བའི་ཕྱིར་དགེ་འདུན་ལ་མ་
གསོལ་བ་སྟེ་དགེ་འདུན་ཐམས་ཅད་ཀྱིས་ཁྱིམ་རྣམས་སུ་སོ་སོར་གོ་བར་བྱ་བའི་ཕྱིར་
གསོལ་བ་འབའ་ཞིག་པའི་ལས་མ་བྱས་བཞིན་དགེ་སློང་གང་ཡང་རུང་བས་བརྗོད་ན་དེ་
ལ་ལྟུང་བྱེད་དུ་འགྱུར་བའོ། །དེས་ན་དགེ་འདུན་ལ་གསོལ་ན་མ་བསྐོས་པར་བརྗོད་ཀྱང་
ལྟུང་བ་མེད་དོ། །དེ་ལ་ཊཱི་ཀ་ལས། བདེན་པར་སྨྲ་བ་ལ་ཁ་ན་མ་ཐོ་བ་འདིར་འགྱུར་གྱི།
རྫུན་དུ་སྨྲས་ན་ནི་ལྟུང་བ་གཞན་སྨྲས་པ་ཡང་ཡིན་ནོ། །བསྙེན་པར་རྫོགས་པའི་གནས་
ངན་ལེན་བརྗོད་པར་བྱས་ན་ཁ་ན་མ་ཐོ་བ་འདིར་འགྱུར་གྱི། བསྙེན་པར་མ་རྫོགས་པའི་ནི་
ན་སྨད་པ་ཉིད་དོ། །ཞེས་སོ། །ལྟུང་བ་གང་ཞིག་འབྱུང་ན་དེས་ངན་སོང་གི་གནས་ངན་པ་
ལེན་པར་བྱེད་པས་གནས་ངན་ལེན་ཏེ་གནས་ངན་ལེན་བརྗོད་པའི་ལྟུང་བྱེད་དོ།། །།
གཉིས་པ་རང་གི་མངོན་རྟོགས་ལ་གནོད་པ་མི་ཆོས་བླ་མ་བདེན་སྨྲ་ལ་བཞི་ལས། དང་པོ་
གླེང་གཞི་ནི་ཡུལ་འོད་མ་ཅན་གྱི་གྲོང་དུ་གང་ཟག་ཉ་པ་ལས་རབ་ཏུ་བྱུང་བའི་དགེ་སློང་
རྣམས་ཀྱིས་ཉོན་མོངས་པ་རྙེད་བཀུར་འདོད་པས་ཉེས་པ་ཉ་པ་ལ་མི་ཆོས་བླ་མ་བདེན་
པར་སྨྲས་པས་འདི་བཅས་སོ། །གཉིས་པ་དགག་བྱ་ནི་རང་གི་ཡོན་ཏན་ཉམས་པར་
འགྱུར་བ་དང་། རྫུན་དུ་སྨྲས་སོ་ཞེས་རང་ལ་སྐུར་བ་འདེབས་པའི་རྒྱུར་འགྱུར་བ་དང༌།
གཞན་རྫུན་དུ་སྨྲ་བའི་རྒྱུར་འགྱུར་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་
རང་ལ་མིའི་ཆོས་བླ་མ་ཐོབ་པ་དེ་སྨྲ་ཡུལ་བདེན་པ་མ་མཐོང་བའི་བསྙེན་པར་མ་རྫོགས་
པ་ལ་ངག་མཚན་ཉིད་ལྔ་ལྡན་གྱིས་བདེན་པར་སྨྲས་ཏེ་དོན་གོ་བ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི།
བདེན་པ་ཉིད་ནའོ། །བདེན་པ་མ་མཐོང་བ་བསྙེན་པར་མ་རྫོགས་པ་ལའོ། །ཞེས་
གསུངས་ཏེ། གང་བྱས་ན་མི་ཆོས་བླ་མ་སྨྲ་བའི་ལྟུང་བྱེད་དུ་འགྱུར་ཞེ་ན། འདུ་ཤེས་
བསྒྱུར་བ་མེད་པར་ལྷ་མཐོང་ངོ་ཞེས་སྨྲ་བ་སོགས་བདག་ཉིད་མིའི་ཆོས་བླ་མ་དང་ལྡན་པ་
བདེན་པར་སྨྲས་པ་ཉིད་ནའོ། །གང་ཟག་གང་ལ་བརྗོད་ན་ལྟུང་བྱེད་དུ་འགྱུར་ཞེ་ན།

བདེན་པ་མངོན་སུམ་དུ་མ་མཐོང་བ་སྟེ་མཐོང་ལམ་མ་ཐོབ་པ་དང་བསྙེན་པར་མ་རྫོགས་
པ་ལ་བརྗོད་ན་འགྱུར་བའོ། །བདེན་པ་མཐོང་བ་དང་བསྙེན་པར་རྫོགས་པ་ལ་བརྗོད་ན་
ལྟུང་བ་མེད་དོ། །རྣམ་འབྱེད་ལས་རྡུལ་ཁྲོད་ཀྱི་ཤ་ཟ་མཐོང་བར་སྨྲ་བ་དང་དེའི་སྒྲ་ཐོས་
པར་སྨྲ་བ་སོགས་དང་། ཞི་གནས་ཀྱི་རྒྱུ་མཚན་རང་གི་མཚན་ཉིད་འཛིན་པ་ཅུང་ཟད་ཅིག་
ལ་བརྟེན་ནས་འཇིག་རྟེན་པའི་ལམ་གྱིས་ཉོན་མོངས་པ་དག་རྣམ་པར་མནན་པས་འདོད་
པ་ལ་འདོད་ཆགས་དང་གནོད་སེམས་དག་བདག་གི་རྒྱུད་ལ་ཀུན་ཏུ་མི་འབྱུང་ངོ་ཞེས་སྨྲ་
བ་རྣམས་ལ་ན་སྨད་པ་ཉེས་བྱས་འབྱུང་བར་གསུངས་སོ། །གཉིས་པ་བསླབ་བྱ་ནི། ཁྱིམ་
པའི་མདུན་དུ་རྫུ་འཕྲུལ་རྣམ་པར་བསྟན་པར་མི་བྱའོ། །དགེ་སློང་མས་སྟོན་པའི་སྤྱན་
སྔར་མི་བྱའོ། །ཞེས་གསུངས་ཏེ། དགེ་སློང་གིས་གཞན་དང་འགྲན་ཞིང་ཁེ་འདོད་པ་
སོགས་ཀྱི་དོན་དུ་ཁྱིམ་པའི་མདུན་དུ་རྫུ་འཕྲུལ་རྣམ་པར་བསྟན་པར་མི་བྱའོ། །ཊི་ཀ་ལས།
འདུལ་བའི་དོན་ཉིད་དུ་ན་ནི་ལྟུང་བ་མེད་དེ། སྟེང་རྒྱས་འོད་སྲུང་ལ་རྫུ་འཕྲུལ་རྣམ་པར་
བསྟན་པར་བཀའ་བསྩལ་བའི་བྱུང་བའི་མཐའ་དག་ལས་ཁོང་དུ་ཆུད་པར་བྱའོ། །ཞེས་
དང་། འདུལ་བ་བསྡུས་པ་ལས། བསྟན་པ་ལ་མང་པོ་ཡིད་ཆེས་པར་འགྱུར་བ་ཞིག་གི་
ཕྱིར་སྨྲས་ན་ལྟུང་བ་མེད་དོ། །ཞེས་སོ། །དགེ་སློང་མས་སྟོན་པའི་སྤྱན་སྔར་རྫུ་འཕྲུལ་
བསྟན་པར་མི་བྱའོ། །དགེ་སློང་མ་ནི་གླེང་གཞིའི་དབང་གིས་མཚོན་པ་སྟེ་དགེ་སློབ་མ་
དང་དགེ་ཚུལ་མས་ཀྱང་བསྟན་པར་མི་བྱའོ། །རྫུའཕྲུལ་བསྟན་པས་བུད་མེད་ཉོན་མོངས་
པ་ཅན་རྣམས་ལ་ང་རྒྱལ་སྐྱེ་བར་འགྱུར་བས་དེ་བཟློག་པའི་ཕྱིར་དེ་ལྟར་བཀག་པ་ཡིན་ནོ། །
མི་ཆོས་བླ་མ་བདེན་པར་བརྗོད་པའི་ལྟུང་བྱེད་དོ།། །།
གསུམ་པ་རང་རིགས་ཀྱི་སེམས་བདེ་བ་ལ་གནོད་པ་བཤེས་ངོར་བྱས་ཞེས་སྐུར་བ་
འདེབས་པ་ལ་གཉིས་ལས། དང་པོ་བསླབ་བྱ་ནི། གལ་ཏེ་བརྟན་པ་ཉིད་དུ་དགོས་ན་
གསོལ་བ་སྔར་བཏང་བའི་དོན་བྱའོ། །ཞེས་གསུངས་ཏེ། གལ་ཏེ་འདུལ་བར་གཏོགས་
པའི་བྱ་བ་རས་ཡུག་ཆེན་གྱི་གནང་བ་སྦྱིན་པ་དང་མལ་ཆ་སྟོབ་པར་བསྐོ་བ་ལ་སོགས་པ་

་
ཐམས་ཅད་ལ་གལ་ཏེ་བརྟན་པ་མི་འགྱུར་བ་ཉིད་དུ་དགོས་པར་འདོད་ན་གསོལ་བ་སྔར་
བཏང་ནས་རས་ཡུག་ཆེན་སྦྱིན་པ་ལ་སོགས་པའི་དོན་གྱི་ལས་བྱའོ། །དེ་ལ་གསོལ་བ་ནི་
དགེ་འདུན་ཐམས་ཅད་ལ་ཐུགས་བབ་འདྲི་བའི་ཆོ་ག་ཡིན་པས་ཐུགས་བབ་དྲིས་ནས་
ཐུགས་ལ་བབས་ཏེ་ཐམས་ཅད་ཀྱིས་ཐུན་མོང་དུ་གང་ཟག་དེ་དག་བསྐོས་ན་ཕྱིས་སུ་
བརྟན་པར་འགྱུར་བས་སོ། །གཉིས་པ་ཡན་ལག་གི་མཚན་ཉིད་ལ་བཞི་ལས། དང་པོ་
གླེང་གཞི་ནི་ཡུལ་རྒྱལ་པོའི་ཁབ་ཏུ་གང་ཟག་མཛའ་བོ་དང་ས་ལས་སྐྱེས་གཉིས་ཀྱིས་ཉོན་
མོངས་པ་མི་བཟོད་པས་ཉེས་པ་བཤེས་ངོར་བྱས་སོ་ཞེས་སྐུར་བ་འདེབས་པ་ལས་འདི་
བཅས་སོ། །གཉིས་པ་དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་པའོ། །གསུམ་
པ་ངོ་བོ་ནི། རས་ཡུག་ཆེན་སོགས་ཀྱི་གནང་བ་སྦྱིན་པའི་ལས་དེ་ལ་གཏོགས་པའི་བཅས་
ལྡན་དགེ་སློང་གིས་དགེ་འདུན་དབང་བའི་རྙེད་པ་ཟས་ལས་གཞན་པ་ཕལ་ཆེར་རུང་བ་
ཚད་ལྡན་དེ་དགེ་སློང་ངམ་དགེ་འདུན་གྱིས་གང་ཟག་ལ་ལོག་པར་བསྔོས་སོ་ཞེས་སྐུར་
བའི་ཚིག་ངག་མཚན་ཉིད་ལྔ་ལྡན་གྱིས་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ནི། དད་པ་ཕུལ་བ་ལའོ། །དགེ་སློང་གི་དགེ་འདུན་གྱི་ཟས་
ཀྱི་རྙེད་པ་མ་ཡིན་པ་དགེ་སློང་གིས་གང་ཟག་ལ་ལོག་པར་བསྔོས་པ་ཡང་དག་པ་མ་ཡིན་
པའི་དོན་ཉིད་གཞན་ལ་ཡང་མིང་མ་སྨོས་པར་བརྗོད་ན་ཡང་ངོ༌། །ཞེས་གསུངས་ཏེ། རྟེན་
གང་ལ་སྐུར་བ་འདེབས་པའི་ལྟུང་བྱེད་དུ་འགྱུར་ཞེ་ན། རས་ཡུག་ཆེན་གྱི་གནང་བ་སྦྱིན་
པ་ལ་སོགས་པའི་ལས་དེ་ལ་དངོས་སུ་འདུས་པའམ་དད་པ་ཕུལ་བ་སྟེ་བློ་མཐུན་པར་
བྱས་པའི་གང་ཟག་ལའོ། །ཅི་ཞིག་བྱས་ན་འདིར་འགྱུར་ཞེ་ན། དགེ་སློང་གི་དགེ་འདུན་
གྱི་དངོས་པོ་ཟས་ཀྱི་རྙེད་པ་མ་ཡིན་པ་གོས་ཀྱི་རྙེད་པ་ཁྲུ་གང་དུ་ལོངས་པ་ཡན་ཆད་ལྟ་བུ་
དགེ་སློང་གིས་གང་ཟག་མིའི་འགྲོ་བ་རབ་ཏུ་བྱུང་བའམ་ཁྱིམ་པ་ལ་མི་རིགས་པར་ལོག་
པར་བསྔོས་པ་སྟེ་ལོག་པར་བྱིན་པ་ཡིན་ནོ་ཞེས་བརྗོད་པ་དང་། །འདིའི་གོས་ཀྱི་ཚད་ཁྲུ་
གང་དུ་ལོངས་པ་ཡན་ཆད་དེ། ཞུ་བ་ལས། དགེ་འདུན་གྱི་ཆོས་གོས་ཁྲུ་གང་མ་འཚལ་བ་

ཞིག་རྙེད་པར་འགྱུར་ཏེ། དེ་ལ་དགེ་སློང་གིས་སྔར་ལེགས་པར་རུང་བར་བགྱིས་ནས་དེའི་
འོག་ཏུ་འདི་སྐད་ཅེས་ཚེ་དང་ལྡན་པ་དག་གིས་བཤེས་ངོར་བྱས་ཏེ་དགེ་འདུན་གྱི་རྙེད་པ་
གང་ཟག་ལ་བསྔོས་སོ་ཞེས་མཆི་ན་ཅིར་འགྱུར་ལགས། ཉེས་བྱས་སོ་ཞེས་གསུངས་པའི་
ཤུགས་ཀྱིས་དངོས་གཞི་བསྐྱེད་པ་ལ་ཁྲུ་གང་དུ་ལོངས་པ་ཡན་དགོས་པར་གསུངས་པའི་
ཕྱིར་རོ། །སྤྱིའི་རྫས་ཆུད་གསོན་པ་ཡིན་ནོ་ཞེས་ཡང་དག་པ་མ་ཡིན་པ་རྫུན་པའི་དོན་
ཉིད་ཀྱིས་སྐུར་བ་འདེབས་པ་དེ་སྐུར་བ་གདབ་པར་བྱ་བའི་ཡུལ་གྱི་དགེ་སློང་དེ་ཉིད་ལ་
བརྗོད་ན་ལྟུང་བྱེད་སྐྱེད་པར་མ་ཟད་ཀྱི་ཉན་པ་པོ་གཞུན་ལ་ཡང་བརྗོད་ན་ལྟུང་བྱེད་སྐྱེད་
ཅིང་། མིང་སྨོས་པར་མ་ཟད་མིང་མ་སྨོས་པར་དེ་སྐད་དུ་སྐུར་བའི་ཚིག་བརྗོད་ན་ཡང་
ལྟུང་བྱེད་འབྱུང་ངོ༌། །གོས་ལས་གཞན་པའི་རྙེད་པ་ལོག་པར་བསྔོས་སོ་ཞེས་སྐུར་ན་ན་
སྨད་པ་ཉེས་བྱས་འབྱུང་བར་ཞུ་བ་གཉིས་ཀར་གསུངས་ལ། དེ་ནི་གོས་ལས་གཞན་པ་
ཟས་ཀྱི་རྙེད་པ་ལ་དགོངས་ནས་དེ་ལྟར་གསུངས་སམ་སྙམ་མོ། །མིང་མ་སྨོས་པར་བརྗོད་
ན་ཡང་ཞེས་པ་ནི་དགེ་འདུན་ལ་སྐུར་བ་འདེབས་པའི་དབང་དུ་བྱས་ཀྱི་གང་ཟག་ལ་སྐུར་
བ་འདེབས་ན་མིང་སྨོས་དགོས་པར་གསུངས་སོ། །ཊཱི་ཀ་ལས། འདི་ལྟར་གཅིག་ལ་
བརྗོད་ན་ཡང་ལྟུང་བྱེད་དུ་འགྱུར་བ་ཁོ་ན་ཡིན་ནོ། །དགེ་སློང་མང་པོ་དག་ལ་མཉམ་དུ་
བརྗོད་ན་ཡང་དགེ་སློང་ཇི་སྙེད་ལ་སྐུར་བ་འདེབས་པར་བྱེད་པ་དེ་སྙེད་ཀྱི་ལྟུང་བར་
འགྱུར་རོ། །ཞེས་སོ། །གང་ཟག་གི་རྙེད་པ་གཞན་ལ་བསྔོས་སོ་ཞེས་སྐུར་བ་འདེབས་པ་
དང༌། ཟས་ཀྱི་རྙེད་པ་གཞན་ལ་བསྔོས་སོ་ཞེས་དང༌། གོས་ཀྱི་རྙེད་པ་ཡིན་ཡང་དགེ་
འདུན་ལ་བསྔོས་སོ་ཞེས་པ་རྣམས་ལ་ཉེས་བྱས་སུ་འགྱུར་བར་ཊི་ཀ་ལས་གསུངས་སོ། །
བཤེས་ངོར་བྱས་ཏེ་གང་ཟག་ལ་བསྔོས་པ་བདེན་ན་ལྟུང་བ་མེད་པར་རྣམ་འབྱེད་ལས་
གསུངས་སོ། །བཤེས་ངོར་བྱས་སོ་ཞེས་དགེ་སློང་ལ་སྐུར་བ་འདེབས་པའི་ལྟུང་བྱེད་དོ།། །།
བཞི་པ་རང་གི་བསླབ་པ་ལ་གནོད་པ་ཁྱད་དུ་གསོད་པ་ལ་བཞི་ལས། དང་པོ་གླེང་གཞི་ནི་
ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་བག་མེད་ཀྱིས་ཉེས་པ་སོ་སོར་ཐར་

པ་འདོན་དུས་ལྷག་མ་སོགས་ཁྱད་དུ་གསོད་པས་འདི་བཅས་སོ། །གཉིས་པ་དགག་བྱ་ནི་
ཆོས་ཁྱད་དུ་བསད་པས་རང་བཞིན་གྱི་ཁ་ན་མ་ཐོ་བ་ཆེན་པོར་འགྱུར་བའོ། །གསུམ་པ་ངོ་
བོ་ནི་བཅས་ལྡན་དགེ་སློང་གིས་འདུལ་བའི་ཚིག་ལ་ཁྱད་དུ་གསོད་པའི་ཚིག་དགེ་སློང་
གཞན་ལ་ངག་མཚན་ཉིད་ལྔ་ལྡན་གྱིས་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི།
འདུལ་བ་དང་ལྡན་པ་ཉིད་དོ། །ཞེས་གསུངས་ཏེ། གང་བྱས་ན་ཁྱད་དུ་གསོད་པའི་ལྟུང་
བྱེད་དུ་འགྱུར་ཞེ་ན། གསོ་སྦྱོང་གི་དུས་ལྟ་བུར་སོ་སོར་ཐར་པ་དང་དེ་རྣམ་པར་འབྱེད་པ་
ལ་སོགས་པ་འདུལ་བ་དང་ལྡན་པར་གཏོགས་པའི་ཚིག་གང་ཡིན་པ་ཉིད་ལ་བརྙས་
ཐབས་སུ་གྱུར་པ་བརྗོད་ན་ཁྱད་དུ་གསོད་པའི་ལྟུང་བྱེད་དོ། །ཀོང་སྤྲུལ་གྱི་ཤེས་བྱ་ཀུན་
ཁྱབ་ཀྱི་རང་འགྲེལ་ལས། བསླབ་པའི་གཞི་ཕྲ་མོ་འདི་རྣམས་ཀྱིས་ཅི་བྱ་ཞེས་ཁྱད་གསོད་
ཀྱི་ཚིག་སྨྲ་བའོ་ཞེས་འདི་འདུལ་བའི་དོན་ཁྱད་དུ་གསོད་པ་ཡིན་པར་བཤད་ཀྱང་། སོ་
སོར་ཐར་པའི་མདོ་ལས། སོ་སོར་ཐར་པའི་མདོ་གདོན་པ་བཏོན་པ་དག་གིས་ཅི་བྱ་ཞེས་
ཟེར་ཞིང་། ཞེས་དང་། ཊཱི་ཀ་ལས། སོ་སོར་ཐར་པ་དང་དེ་རྣམ་པར་འབྱེད་པ་ལ་སོགས་
པར་གཏོགས་པའི་ཚིག་གང་ཡིན་པའི་ཚིག་དེ་ལ་བརྙས་ཐབས་སུ་གྱུར་པ་བརྗོད་ན་ཁྱད་
དུ་གསོད་པའི་ལྟུང་བྱེད་དུ་འགྱུར་རོ་ཞེས་གསུངས་སོ། །སྨྲ་ཡུལ་ནི་ཞུ་བ་ལས། དགེ་སློང་
གིས་བསླབ་པ་སྩལ་བ་རྣམས་ཀྱི་དྲུང་དུ་བསླབ་པ་ལ་འཆའ་ན་ཅིར་འགྱུར། ཉེས་བྱས་སོ། །
ཞེས་གསུངས་པས་དགེ་སློང་རྣམ་དག་གི་དྲུང་དུ་གོ་བར་བྱས་ན་ལྟུང་བ་དངོས་གཞི་འབྱུང་
ངོ༌། །གཉིས་པ་སེལ་བ་ནི། མདོ་སྡེ་ལ་ནི་ཉེས་བྱས་སོ། །ཞེས་གསུངས་ཏེ། དུས་མ་ཡིན་
པའི་ཟས་བཀག་པ་དང་འབྲུ་རློན་པ་ལེན་པ་བཀག་པ་ལ་སོགས་པ་རྣམས་ནི་མདོ་སྡེ་ལས་
གསུངས་ཀྱང་འདུལ་བར་གཏོགས་པ་ཉིད་ཡིན་པས་དེ་དག་ཁྱད་དུ་བསད་ན་ལྟུང་བྱེད་དུ་
འགྱུར་ཏེ། ལུང་རྣམ་འབྱེད་ལས། འདུལ་བ་དང་ལྡན་པའི་མདོ་དག་འདོན་ན་འདི་དག་
བཏོན་པས་ཅི་བྱ་ཟེར་ན་ལྟུང་བྱེད་དུ་འགྱུར་རོ་ཞེས་གསུངས་པའི་ཕྱིར་རོ། །དེ་དག་ལས་

གཞན་པའི་མདོ་སྡེ་ཉིད་ཀྱི་ཚིག་ཁྱད་དུ་གསོད་པ་ལ་ནི་ཉེས་བྱས་སོ། །མངོན་པས་འདུལ་
བ་དང་མདོ་སྡེ་གཉིས་ཀའི་དོན་གཏན་ལ་འབེབས་པས་འདུལ་བའི་དོན་གཏན་ལ་
འབེབས་པའི་ཚིག་ཁྱད་དུ་གསོད་ན་ལྟུང་བྱེད་དང་། མདོ་སྡེའི་དོན་གཏན་ལ་འབེབས་
པའི་ཚིག་ཁྱད་དུ་གསོད་ན་ཉེས་བྱས་སོ། །འདུལ་བའི་ཚིག་ཁྱད་དུ་གསོད་པ་ལ་ལྟུང་བ་
ལྕི་བ་འབྱུང་བའི་རྒྱུ་མཚན་ནི་ཚུལ་ཁྲིམས་ཀྱི་བསླབ་པ་ལ་བརྟེན་ནས་སེམས་དང་ཤེས་
རབ་ཀྱི་བསླབ་པ་འབྱུང་ཞིང་། དེ་ལ་བརྟེན་ནས་མྱ་ངན་ལས་འདས་པ་འཐོབ་པའི་ཕྱིར་
དགེ་ལེགས་ཀུན་ཀྱི་གཞི་ཁྱད་དུ་གསོད་པ་ཡིན་པས་སོ། །དགེ་སློང་གི་བསླབ་བྱ་སྟོན་
པའི་ཚིག་ཡིན་པའི་སེལ་བ་ནི་ལུང་ཞུ་བར་དགེ་སློང་གིས་དགེ་སློང་གི་བསླབ་བྱ་ལས་
གཞན་པ་དགེ་སློང་མ་སོགས་ཀྱི་བསླབ་པ་སྟོན་པའི་ཚིག་ཁྱད་དུ་གསོད་ན་ཉེས་བྱས་
འབྱུང་བར་གསུངས་སོ། །འདུལ་བའི་ཚིག་ལ་ཁྱད་དུ་གསོད་པའི་ལྟུང་བྱེད་དོ།། །། །
བཅུ་པ་གཉིས་པ་ལ་གཉིས། གནོད་པ་ལས་གྱུར་པ་དང་། གནས་སྒྲུབ་ལུགས་ལས་གྱུར་
པའོ། །དང་པོ་གནོད་པ་ལས་གྱུར་པ་ལ་བརྒྱད། སྲོག་ཆགས་ལ་གནོད་པ་དང་། དགེ་
འདུན་གྱི་ལས་བྱེད་པ་ལ་གནོད་པ་དང་། བཀའ་བསྒོ་བ་ལ་དང་། མལ་ཆ་ལ་དང༌།
གནས་ལོངས་སྤྱོད་པ་ལ་དང་། གང་ཟག་ལ་དང༌། གནས་དངོས་ལ་དང་། གཞན་གྱི་
སྲོག་ལ་གནོད་པའོ། །དང་པོ་སྲོག་ཆགས་ལ་གནོད་པ་ས་བོན་དང་སྐྱེ་བ་འཇོམས་པའི་
ལྟུང་བྱེད་ལ་གསུམ་ལས། དང་པོ་བསླབ་བྱ་ནི། ལག་གི་བླས་མཆོད་རྟེན་དང་དགེ་འདུན་
གྱི་དོན་དུ་ཤིང་ལྗོན་པ་གཅད་པར་བྱའོ། །དེའི་མདུན་རོལ་ཏུ་ཉི་མ་བདུན་ནམ་བརྒྱད་
ནས་དེའི་དྲུང་དུ་དཀྱིལ་འཁོར་དང་དྲི་དང་མེ་ཏོག་དང་བདུག་པ་དང་མར་མེ་དང་གཏོར་
མ་སྦྱིན་པ་དང་རྒྱུད་ཆགས་གསུམ་པ་གདོན་པ་དང་སྦྱིན་པ་བཤད་པ་བྱས་ནས། ལྷ་གང་
དག་ཤིང་ལྗོན་པ་འདི་ལ་གནས་པ་དེ་དག་གནས་གཞན་ཚོལ་ཞིག ཤིང་ལྗོན་པ་འདིས་
མཆོད་རྟེན་ནམ་དགེ་འདུན་གྱི་བྱ་བ་བྱེད་པར་འགྱུར་རོ་ཞེས་བརྗོད་ནས་སྨྲ་བ་པོས་ཤེས་
པར་གྱིས་ཤིག་ཅེས་སོ། །གལ་ཏེ་མེ་འབྱུང་བའམ་ཁྲག་འཛག་པའམ་ཡལ་ག་འགུལ་

བའམ་ལོ་མ་ལྷགས་པ་ལ་སོགས་པ་རྣམ་པར་འགྱུར་བ་སྟོན་ན། དེས་ཞིང་ལ་སྦྱིན་པ་དང་
སེར་སྣ་དག་གི་བསྔགས་པ་དང་བསྔགས་པ་མ་ཡིན་པ་བརྗོད་པར་བྱའོ། །མི་གཏོང་ན་
གཅད་པར་མི་བྱའོ། །ཞེས་གསུངས་ཏེ། མཆོད་རྟེན་ནམ་གཙུག་ལག་ཁང་ལ་སོགས་པ་
ལས་གསར་བ་བྱེད་པའི་མགོ་དཔོན་ནམ་ལག་གི་བླས་མཆོད་རྟེན་གྱི་ཕྱིར་དང་དགེ་
འདུན་གྱི་ཡོ་བྱད་ཀྱི་དོན་དུ་ཁྱིམ་པ་ཤིང་མཁན་སོགས་ལ་ཤེས་པར་གྱིས་ཤིག་ཅེས་ཟུར་
གྱིས་བསྒོ་སྟེ་ཤིང་ལྗོན་པ་གཅད་པར་བྱའོ། །མཆོད་རྟེན་སྨོས་པས་སངས་རྒྱས་དང་ཆོས་
གཉིས་ཀ་ཡང་བསྟན་ཏེ་མཆོད་རྟེན་ནི་སངས་རྒྱས་ཆོས་སྐུའི་གཟུགས་བརྙན་ཡིན་པའི་
ཕྱིར་དང༌། ཆོས་ཀྱི་སྐུ་ཡིན་པའི་ཕྱིར་རོ། །གཅད་པའི་སྟ་གོན་ཇི་ལྟར་བྱ་ཞེ་ན། ཤིང་
གཅོད་པ་དེའི་མདུན་རོལ་ཏུ་ཉི་མ་བདུན་ནམ་བརྒྱད་ནས་ཤིང་ལྗོན་པ་དེའི་དྲུང་དུ་ལག་
གི་བླས་ཤིང་གི་ལྷའི་དོན་དུ་ཞལ་ཞལ་ལམ་ཡང་ན་སྟེགས་བུ་ཁོད་སྙོམས་ཀྱི་དཀྱིལ་
འཁོར་བྱ་བ་དང༌། མ་བསྲེགས་པར་དྲི་ཞིམ་པོ་འབྱུང་བའི་དྲི་དང༌། མེ་ཏོག་དང༌།
བསྲེགས་པས་དྲི་ཞིམ་པོ་འབྱུང་བའི་བདུག་པ་སྟེ་བསྲེག་སྤོས་དང༌། མར་མེ་དང༌།
གཏོར་མ་སྦྱིན་པ་དང་། རྒྱུད་ཆགས་གསུམ་པ་གདོན་པ་དང༌། སྦྱིན་པ་བྱེད་པའི་ཕན་
ཡོན་བཤད་པ་དེ་རྣམས་བྱས་ནས་ལྷ་གང་དགུ་ཤིང་ལྗོན་པ་འདི་ལ་གནས་པ་དེ་དག་
གནས་གཞན་ཚོལ་ཞིག ཤིང་ལྗོན་པ་འདིས་མཆོད་རྟེན་ནམ་ཆོས་ཀྱིའམ་དགེ་འདུན་གྱི་
བྱ་བ་བྱེད་པར་འགྱུར་རོ་ཞེས་བརྗོད་ནས་སྨྲ་བ་པོས་ཏེ་དགེ་སློང་ལག་གི་བླས་རང་གི་
ལཾག་བདར་ཏེ་མི་གཅད་པར་ཁྱིམ་པ་ཤིང་མཾཁན་ལ་སོགས་པ་དག་ལ་ད་ནི་ཤེས་པར་
གྱིས་ཤིག་ཅེས་ཟུར་གྱིས་བསྒོ་སྟེ་གཅོད་དུ་གཞུག་དགོས་སོ། །ཟུར་གྱིས་བསྒོ་སྟེ་གཅོད་
དུ་གཞུག་པར་བྱའོ་ཞེས་ཊཱི་ཀ་ལས་གསུངས་ཏེ། དེ་ནི་སྐྱེ་བ་གཅོད་པ་དང། ས་བརྐོ་མེ་
རེག་ལ་སོགས་པའི་སྐབས་སུ་ཡང་། རུང་བ་གྱིས་ཤིག་ཅེས་ཟུར་གྱིས་བསྒོ་བ་ལ་ཉེས་པ་
མེད་པའི་ཁུངས་ནི་འདི་ཡིན་ནོ། །གལ་ཏེ་རྨི་ལམ་མམ་མངོན་སུམ་དུ་ཤིང་དེ་ལས་མེ་
འབྱུང་བའམ། ཁྲག་འཛག་པའམ། ཡལ་ག་འགུལ་བའམ། ལོ་མ་ལྷགས་པ་སྟེ་ལོ་མ་

མར་ས་ལ་ལྷུང་བ་དང་སྒྲ་འབྱུང་བ་ལ་སོགས་པ་མི་དགའ་བའི་རྣམ་པར་འགྱུར་བ་སྟོན་ན།
ལག་གི་བླ་དེས་བསོད་ནམས་ཀྱི་ཞིང་དཀོན་མཆོག་གསུམ་ལ་སྦྱིན་པ་དང་སེར་སྣ་དགུ་
གི་རིམ་པ་བཞིན་སྦྱིན་པ་བཏང་བའི་བསྔགས་པ་སྟེ་ཕན་ཡོན་དང་སེར་སྣའི་བསྔགས་པ་
མ་ཡིན་པ་སྟེ་ཉེས་དམིགས་བརྗོད་པར་བྱའོ། །དེ་ལྟར་བརྗོད་ཀྱང་མེ་འབྱུང་བ་ལ་སོགས་
པའི་རྣམ་འགྱུར་མི་གཏོང་ན་ཤིང་ལྗོན་པོ་དེ་གཅད་པར་མི་བྱའོ། །བཅད་ན་རྐུ་སེམས་
ཡོད་ན་ནི་མི་མ་ཡིན་ལ་ཕྲོགས་པ་ལ་སོགས་པ་གཞི་ཇི་ལྟ་བའི་ལྟུང་བ་འབྱུང་ངོ༌། །
གཉིས་པ་ལྟུང་བ་རྣམ་གཞག་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་
ཟག་དྲུག་སྡེས་ཉོན་མོངས་པ་འདོད་ཞེན་གྱིས་ཉེས་པ་ས་བོན་གྱི་ཚོགས་དང་འབྱུང་པོའི་
གནས་ལྗོན་པ་རང་གིས་བཅད་པས་འདི་བཅས་སོ། །གཉིས་པ་དགག་བྱ་ནི་སྲོག་ཆགས་
ལ་གནོད་པའོ། །གསུམ་པ་ངོ་བོ་ནི་བཅས་ལྡན་དགེ་སློང་གིས་མ་ཉམས་པའི་ས་བོན་ནམ་
ཕྱི་རོལ་ཀྱི་སྐྱེ་བ་མཚན་ཉིད་དང་ལྡན་པ་རུང་བའི་ཆོས་དང་མ་འབྲེལ་བ་ལ་ཉམས་འདུན་
གྱིས་རང་ངམ་ངག་གིས་བསྐོས་པ་གཞན་གྱིས་ཉམས་པར་བྱས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི།
ཤེས་གཙོའོ། །མ་ཉམས་པ་ཉིད་ལའོ། །ས་བོན་དང་ཁྱེའུ་ཁ་ཐོན་པ་རུང་བར་མ་བྱས་པ་
དག་གིའོ། །ཐ་ན་རྩ་རྒྱུན་ཡན་ཆད་ཉམས་པར་བྱས་ནའོ། །ཇི་ལྟར་ཡང་རུང་ངོ༌། །
སྤྲུགས་པས་ཀྱང་ངོ་། །རྩྭ་དང་འདམ་རྫབ་དང་ས་རྡུལ་ལ་སོགས་པ་དག་གིས་མནན་ནས་
ཀྱང་ངོ་། །ཁུ་ཚན་ལ་སོགས་པ་དག་གིས་ཀྱང་ངོ༌། །རླུང་དང་ཉི་མ་ལ་འཇོག་པས་ཀྱང་ངོ༌། །
ས་གཞི་སྐམ་པོར་ཡང་ངོ་། །དེར་འདུན་པས་སོ། །རང་ངམ་གཞན་གྱིས་ཀྱང་ངོ༌། །
ཉམས་པར་གྱུར་པ་ན་དངོས་གཞི་དག་གོ །ཉམས་པར་བྱ་བའི་གྲངས་དག་གིའོ། །སྡོང་
བུ་ལས་སོ། །སྦྱོར་བ་ལ་ནི་ཉེས་བྱས་དག་ཏུའོ། །འདི་ལ་བསྣུན་པ་རེ་རེ་ལས་དེ་ཐ་དད་
པ་ཡིན་གྱི་དངོས་པོ་ལས་ནི་མ་ཡིན་ནོ། །བཏོན་ནས་བསྐྱེད་པར་བྱ་བ་ཉིད་ཡིན་དུ་ཟིན་
ཀྱང་མཐའ་ཉིད་དོ། །ཉ་ལྕིབས་དང་ཉ་ཚང་དག་ཆུ་ནས་བཏོན་པ་ནི་དེ་ཉིད་དོ། །ཚིག་གུ་

མ་བཅོམ་པར་རིལ་མིད་བྱེད་པ་ནི་ཕྱེད་ཉིད་དོ། །གལ་ཏེ་འདི་གཅད་པར་གྱུར་ན་ལེགས་
སོ་ཞེས་སྨྲས་ན་བཏོན་པའི་འོ། །ཞེས་གསུངས་ཏེ། ས་བོན་འཇོམས་པ་དང་སྐྱེ་བ་གཅོད་
པའི་ལྟུང་བྱེད་འདིའི་བྱེད་པ་པོ་གང་ཞེ་ན། འདུ་ཤེས་གཙོ་ཆེར་བྱེད་པ་པོའོ། །ཡུལ་གང་
ལ་ཤེས་གཙོ་ཞེ་ན། མ་ཉམས་པ་ཉིད་ལ་ཤེས་གཙོའོ་ཞེས་སྦྱར་ཏེ་མ་ཉམས་པ་ལ་མ་
ཉམས་པར་འདུ་ཤེས་པ་དེ་གཙོ་བོའོ། །དངོས་པོ་གང་གི་མ་ཉམས་པ་ཉིད་ལ་ཞེ་ན། ནས་
ལྟ་བུ་ས་བོན་དང་རྩྭ་ལ་སོགས་པ་སྐྱེ་བར་རྩོམ་པ་ཁྱེའུ་ཁ་ཐོན་པ་མཚོན་ནམ་མེ་ལ་སོགས་
པས་རུང་བར་མ་བྱས་པ་དག་གི་མ་ཉམས་པ་ཉིད་ལ་ཤེས་གཙོའོ་ཞེས་སྔ་མར་སྦྱར་རོ། །
རུང་བར་བྱས་ཏེ་སྤྱོད་པ་ལ་ནི་ལྟུང་བ་མེད་དོ། །ས་བོན་དང་ཁྱེའུ་ཁ་ཐོན་པ་དག་འབའ་
ཞིག་ཏུ་མ་ཟད་ཀྱི་ཐ་ནཱ་ལྗོན་ཤིང་ལྟ་བུའི་རྩ་བ་དང་འབྲེལ་བའི་རྩ་རྒྱུན་ཕྲ་མོ་སྤུ་འདྲ་བ་
ཡན་ཆད་ཉམས་པར་བྱས་ན་ལྟུང་བར་འགྱུར་བའོ། །དེ་ཡང་རྩ་རྒྱུན་ཕྲ་མོ་བཅད་ན་ཉེས་
བྱས་དང་རྩ་བ་ལ་སོགས་པ་བཅད་ན་ལྟུང་བྱེད་སྐྱེད་པར་ལུང་རྣམ་འབྱེད་སོགས་ལས་
གསུངས་སོ། །དེར་མ་ཟད་བྱ་ཊིཀ་ལས། སྐྱེ་བ་སྐྲ་དང་ཁ་སྤུ་ལ་ནི་ལྟུང་བ་མེད་ལ། ལུས་
གཞན་གྱི་སྤུ་ལ་ཉེས་བྱས་སུ་བསྟན་པས་གྲུབ་བོ། །ཞེས་དང༌། བུ་ཊིཀ་ལས། ནང་གི་
ལུས་ཀྱི་སྐྲ་དང་ཁ་སྤུ་ལ་ཉེས་པ་མེད་ལ་གཞན་ལ་ཉེས་བྱས་སོ། །ཞེས་གསུངས་སོ། །ཇི་
ལྟར་ཉམས་པར་བྱེད་ན་ལྟུང་བར་འགྱུར་ཞེ་ན། ས་བོན་སྐྱེ་འཇིག་གི་སྦྱོར་བ་ནི་ཇི་ལྟར་
བྱས་ན་ཡང་སྦྱོར་བའི་ཆ་ནས་ལྟུང་བྱེད་སྐྱེད་པར་རུང་ངོ༌། །སྦྱོར་བ་དེ་ཉིད་རྒྱས་པར་
བཤད་པ་ནི། འབྲས་བུ་ཅན་གྱི་ཤིང་བསྒུལ་ཏེ་ཤིང་ཐོག་སྤྲུགས་པས་ཀྱང་ཤིང་ཐོག་མ་
སྨིན་པ་ཆད་ན་ལྟུང་བྱེད་འབྱུང་ངོ༌། །ཤིང་ཐོག་ཤིན་ཏུ་སྨིན་པ་ཆད་ན་ཉེས་བྱས་སོ། །
ཉམས་འདུན་གྱི་སྒོ་ནས་རྩྭ་དང་འདམ་རྫབ་དང་ས་རྡུལ་ལ་སོགས་པ་དག་གིས་ས་བོན་
ནམ་རྩྭ་སྔོན་པོ་ལྟ་བུ་མནཱནཾ་ནས་ཀྱང་དེ་དག་ཉམས་པར་བྱས་ན་ལྟུང་བྱེད་འབྱུང་ངོ༌། །
ཉམས་འདུན་གྱིས་ས་བོན་ནམ་རྩྭ་སྔོན་པོའི་སྟེང་དུ་ཁུ་ཚན་དབོ་བ་དང་དེ་དག་གི་སྟེང་དུ་
འཆག་པ་དང་ཡལ་ག་ལ་སོགས་པ་འདྲེན་པ་དང་སྐྱང་ནུལ་བྱ་བ་ལ་སོགས་པ་དག་གིས་

ཀྱང་ས་བོན་ནམ་སྐྱེ་བ་ཉམས་པར་བྱེད་ན་ལྟུང་བྱེད་འབྱུང་ངོ༌། །ས་བོན་གྱི་རིགས་ལྔ་པོ་
ཉམས་པར་གྱུར་ཅིག་ཅེས་རླུང་དང་ཉི་མ་ལ་སྒོག་པ་ལ་སོགས་པའི་ས་བོན་འཇོག་པས་
ཀྱང་ས་བོན་ཉམས་ན་ལྟུང་བྱེད་འབྱུང་ངོ༌། །ཉམས་པར་བྱ་བའི་ས་བོན་ལ་རིགས་ལྔ་ཞེས་
གསུངས་ཏེ། རྩ་བ་བཏབ་པ་ལས་རྩ་བ་ཉིད་སྐྱེ་བ་ཡུང་བ་དང་བོང་ང་དཀར་པོ་ལ་སོགས་
པ་རྩ་བའི་ས་བོན་དང་། སྡོང་བུ་བཏབ་པ་ལས་སྡོང་བུ་ཉིད་སྐྱེ་བ་ཨུ་དུམ་ཝཱ་ར་ལ་སོགས་
པ་སྡོང་བུའི་ས་བོན་དང་། ཐོག་གུ་བཏབ་པ་ལས་ཐོག་གུ་ཉིད་སྐྱེ་བ་གོ་སྙོད་ལ་སོགས་པ་
ཐོག་གུའི་ས་བོན་དང་། འགས་པ་བཏབ་པ་ལས་འགས་པ་ཉིད་སྐྱེ་བ་ཨརྫ་ཀ་ལ་སོགས་
པ་འགས་པའི་ས་བོན་དང༌། ས་བོན་བཏབ་པ་ལས་ས་བོན་ཉིད་སྐྱེ་བ་ནས་དང་གྲོ་ལ་
སོགས་པ་ས་བོན་གྱི་ས་བོན་ནོ། །དེ་ལས་འགས་པའི་ས་བོན་ཞེས་པ་ནི་ཕྲན་ཚེགས་
འགྲེལ་པ་ལས། འབྲས་བུའི་སྣོད་བཀས་པ་ལས་ས་བོན་རུང་བ་ནི་འགས་པའི་ས་བོན་
ཡིན་ནོ། །ཞེས་དང་། རྣམ་འབྱེད་འགྲེལ་ལས། འགས་པ་ཞེས་བྱ་བ་ནི་ཚལ་པའོ། །ཞེས་
སོ། །ས་བོན་གྱི་རིགས་ལྔ་པོ་ཉམས་པར་གྱུར་ཅིག་ཅེས་ས་གཞི་སྐམ་པོར་གཤེར་བའི་ས་
བོན་བཞག་པས་ས་བོན་ཉམས་ན་ཡང་ལྟུང་བྱེད་འབྱུང་ངོ༌། །དེ་ཡང་ལུང་ལས། དགེ་
སློང་གིས་ས་བོན་ཉམས་པར་གྱུར་ཅིག་སྙམ་པས་ས་བོན་གྱི་རིགས་ལྔ་པོ་དག་ས་གཞི་
སྐམ་པོ་ལ་འཇོག་ཅིང་། ས་བོན་ཉམས་པར་གྱུར་ན་དགེ་སློང་ལ་ལྟུང་བྱེད་ལྔར་འགྱུར་རོ། །
ས་བོན་ཉམས་པར་མ་གྱུར་ན་ཉེས་བྱས་ལྔར་འགྱུར་རོ། །ཞེས་གསུངས་སོ། །བསམ་པ་
ཇི་ལྟ་བུས་ཉམས་པར་བྱས་ན་ལྟུང་བྱེད་དུ་འགྱུར་ཞེ་ན། ས་བོན་དང་སྐྱེ་བ་ཉམས་པ་དེར་
འདོད་ཅིང་འདུན་པས་སོ། །རང་ཁོ་ནས་ཉམས་པར་བྱས་པ་དགོས་སམ་ཞེ་ན། ས་བོན་
སྐྱེ་འཇིག་གི་སྦྱོར་བ་ནི་དགེ་སློང་རང་ངམ་རང་གིས་གཞན་ལ་བསྒོས་ནས་གཞན་གྱིས་
བྱས་ཀྱང་དགེ་སློང་ལ་ལྟུང་བྱེད་སྐྱེད་པར་རུང་ངོ༌། །གནས་སྐབས་གང་ལ་ལྟུང་བྱེད་དུ་
འགྱུར་ཞེ་ན། རྩོམ་པ་དེས་ས་བོན་ནམ་སྐྱེ་བ་ཉམས་པར་གྱུར་པ་ན་རང་རང་གི་ལྟུང་བྱེད་
དངོས་གཞི་དག་གོ །དེའི་སྦྱོར་བ་ལ་ནི་ཉེས་བྱས་དག་གོ །ཉམས་ཚུལ་ནི་དཔེར་ན་ས་

བོན་ལ་དགེ་སློང་གིས་རུང་བ་གང་རུང་བྱས་པས་ཀྱང་ས་བོན་བཅོམ་པའི་ལྟུང་བ་དངོས་
གཞི་འབྱུང་བར་གསུངས་པ་དང་། གཞན་དུ་བསྐྱེད་པར་བྱ་བ་ཡིན་དུ་ཟིན་ཀྱང་བཏོན་ན་
སྐྱེ་བ་གཅོད་པའི་ལྟུང་བ་དངོས་གཞི་འབྱུང་བར་གསུངས་པས་ན་གཞི་ནས་ཉམས་པར་
བྱེད་པ་ལ་ལྟོས་མི་དགོས་སོ། །སྦྱོར་བ་གཅིག་གིས་ས་བོན་མང་པོ་མེར་སྲེག་པའམ་རལ་
གྲི་ལན་ཅིག་བརྡེགས་པས་རྩྭ་མང་པོ་བཅད་ན་སྦྱོར་བ་གཅིག་ཡིན་པས་ལྟུང་བྱེད་གཅིག་
ཏུ་འགྱུར་རམ་འོན་ཏེ་ཉམས་པར་བྱ་བའི་གྲངས་ཀྱི་དབང་གིས་མང་པོར་འགྱུར་ཞེ་ན། ས་
བོན་ནམ་སྐྱེ་བ་ཉམས་པར་བྱ་བའི་གྲངས་ཇི་སྙེད་པ་དག་གི་གྲངས་དང་མཚུངས་པར་
ལྟུང་བ་ཡང་དེ་སྙེད་དུ་འགྱུར་བའོ། །འོ་ན་ཡལ་ག་དང་འདབ་མ་ལ་སོགས་པ་དང་ལྡན་
པའི་ཤིང་སྡོང་བོ་གཅིག་བཅད་པ་ན་ལྟུང་བ་ཡང་དེ་སྙེད་དུ་འགྱུར་རམ་ཞེ་ན། སྡོང་བུ་
གཅིག་བཅད་པ་ལས་ལྟུང་བྱེད་གཅིག་ཏུ་འགྱུར་ཏེ་སྡོང་བུ་ལས་ཉམས་པར་བྱ་བའི་
གྲངས་སུ་བཞག་པས་སོ། །དེ་ནི་སྐྱེ་བ་གཅོད་པའི་དབང་དུ་བྱས་ལ། ས་བོན་འཇོམས་
པའི་དབང་དུ་བྱས་ནས་ཊཱི་ཀ་ལས། གང་བུ་(འབུའི་སྣོད་ཤུན་སྐོགས་》ཞེས་བྱ་བའི་སྒྲུབས་གང་དག་
ན་ཏིལ་དང་སྲན་མ་ལ་སོགས་པའི་འབྲུ་ཇི་སྙེད་ཡོད་པ་དང་། ཡལ་གའི་ཐོ་གུ་གང་དག་ན་
གོ་སྙོད་དང་(བཟའ་བར་སྨོས་པ་ལྔའི་གྲས་སུ་གཏོགས་པ}ཅི་ཚེ་ལ་སོགས་པའི་འབྲུ་ཇི་སྙེད་ཡོད་པ་དེ་དག་ནི།
འབྲས་བུའི་ཕྱིར་གཟུགས་ཐ་དད་ཡིན་གྱི་སྦུབས་ཀྱི་ཕྱིར་གཟུགས་གཅིག་པ་ཡང་མ་ཡིན་
ལ་ཐོ་གུའི་ཕྱིར་གཟུགས་གཅིག་པ་ཡང་མ་ཡིན་ཏེ། དེ་ལྟ་བས་ན་སྲུབས་དང་ཐོ་གུ་དག་
ལ་འབྲུ་ཇི་སྙེད་རྣམ་པར་གནས་པ་དེ་དག་ནི་སྡོང་བུ་ཞེས་བྱ་བའི་ཚིག་འདིས་གཅིག་པ་
ཉིད་དུ་གནས་པར་མི་འགྱུར་ཏེ་འདི་ལྟར་སྦུབས་དེ་ན་འབྲས་བུའི་རྫས་ཇི་སྙེད་ཡོད་པ་
དང༌། ཐོ་གུ་དང་སྙེ་མ་ལ་འབྲས་བུའི་རྫས་ཇི་སྙེད་ཡོད་པ་དེ་ཁོ་ན་སྙེད་ཀྱི་དངོས་གཞིའི་
ལྟུང་བར་འགྱུར་རོ། །ཞེས་གསུངས་སོ། །ས་བོན་དང་སྐྱེ་བ་འཇིག་པའི་སྦྱོར་བ་ལ་ནི་
སྦྱོར་བ་དུ་མ་བརྩམས་པ་དེ་སྙེད་ཀྱི་ཉེས་བྱས་དག་ཏུ་འགྱུར་བའོ། །ས་བོན་ནམ་སྐྱེ་བའི་
དངོས་པོ་གཅིག་ལ་ལན་དུ་མ་བསྣུན་ཏེ་འཇོམས་པ་ལྟ་བུ་བསྣུན་པའི་སྦྱོར་བས་འཇུག་པ་

འདི་ལུ་བསྣུན་པ་རེ་རེ་ལས་སྦྱོར་བའི་ཉེས་བྱས་དེ་ཐ་དད་པ་ཡིན་གྱི་ས་བོན་ནམ་སྐྱེ་བའི་
དངོས་པོ་གཅིག་ཡིན་པ་ལས་སྦྱོར་བ་གཅིག་ཏུ་འགྱུར་བ་ནི་མ་ཡིན་ནོ། །གལ་ཏེ་སྦྱོར་བ་
གཅིག་གིས་ཤིང་ལྗོན་པ་མང་པོ་བཅད་ན་ནི་སྦྱོར་ལྟུང་གཅིག་འབྱུང་བ་དང་དངོས་གཞི་
སྔར་སྨྲས་བཞིན་རྫས་ཀྱི་གྲངས་བཞིན་འབྱུང་སྟེ། རྣམ་འབྱེད་ལས། དགེ་སློང་གིས་སྦྱོར་
བ་གཅིག་གིས་ཤིང་ལྗོན་པ་རབ་ཏུ་མང་པོ་གཅོད་ན་ཉེས་བྱས་གཅིག་དང༌། ལྟུང་བྱེད་
རབ་ཏུ་མང་པོར་འགྱུར་རོ། །ཞེས་གསུངས་པའི་ཕྱིར་རོ། །དེས་ན་གཞོམ་བྱ་གཅིག་གམ་
དུ་མ་གང་ཡིན་ཡང་སྦྱོར་བ་ཅི་ཙམ་བྱས་པའི་གྲངས་བཞིན་སྦྱོར་ལྟུང་དང་། ཉམས་པར་
བྱས་པའི་རྫས་ཀྱི་གྲངས་བཞིན་དངོས་གཞི་འབྱུང་ངོ༌། །ཤིང་ལྗོན་པ་ལ་སོགས་པ་རྩ་བ་
ནས་བཏོན་ནས་ད་དུང་སྐྱེ་རུང་བའི་ཆོས་ཡོད་པ་དེ་གནས་གཞན་དུ་བཙུགས་ཏེ་བསྐྱེད་
པར་བྱ་བ་ཉིད་ཡིན་དུ་ཟིན་ཀྱང་འདོན་པའི་སྦྱོར་བའི་གྲངས་བཞིན་ཉེས་བྱས་དང་བཏོན་
ཟིན་པ་ན་མཐའ་སྟེ་ལྟུང་བྱེད་ཀྱི་དངོས་གཞི་སྐྱེད་པ་ཉིད་དོ། །བཏོན་ཟིན་ནས་མ་
བཙུགས་ཀྱི་བར་ལ་དེ་ལས་ཡལ་ག་ལ་སོགས་པ་འཐོག་ཀྱང་ཉེས་པ་མེད་པར་ཊཱི་ཀ་ལས་
གསུངས་སོ། །ཉ་ལྕིབས་དང༌། འདི་རྫིང་བུ་དང་། འཁྱིལ་ཆུ་སོགས་ཆུ་དལ་བུའི་ནང་དུ་
སྐྱེས་པའི་སྔོ། བིལ་འདྲ་བའི་རྫས། ཁ་དོག་ལྗང་གུ ཆུའི་ཁར་གསོག་པ་ལྦུ་སོབ་དང་
བཅས་པ་ཞིག་གོ །འདི་ལ་མིང་གཞན་ཆུ་བལ་མོ། སྦལ་སྣབས་སོགས་ཀྱང་གྲགས་པར་
བཤད་དོ། །ཉ་ལྕིབས་དང་འདྲ་བའི་ཆུའི་རྩྭ་ཉ་ཚང་དག་སྲོག་ཆུ་དང་འབྲེལ་བ་ཡིན་པས་
དེ་དག་ཆུ་ནས་བཏོན་པ་ནི་བཏོན་པ་དེ་ཉིད་མཐའ་ཉིད་དོ་ཞེས་སྔ་མར་སྦྱར་ཏེ་སྐྱེ་བ་
འཇིག་པའི་ལྟུང་བྱེད་དོ། །རྒྱ་ཤུག་ལ་སོགས་པའི་ཚིག་གུ་མ་བཅོམ་པར་རིལ་མིད་བྱེད་
པ་ནི་ལྟུང་བྱེད་ཀྱི་ཕྱེད་ཉེས་བྱས་སྐྱེད་པ་ཉིད་དོ། །འོན་ཀྱང་འདི་ལ་ས་བོན་ཉམས་པར་
འདུན་པས་ས་བོན་ཉམས་ཏེ་མཐར་ཐུག་གྲུབ་ན་ནི་ལྟུང་བྱེད་དེ། རང་གི་རྣམ་བཤད་ལས།
ས་བོན་ཉམས་འདུན་མེད་པར་ལྟོར་གཞུག་པ་ཙམ་གྱི་བློས་ལྟོར་མིད་ན་བསླབ་བྱའི་ཉེས་
བྱས་ཉིད་ཡིན་གྱི། ས་བོན་ཉམས་པར་འདུན་པས་ལྟོར་མིད་པས་ས་བོན་ཉམས་པར་

གྱུར་ན་ལྟུང་བྱེད་དུ་འགྱུར་ཞེས་བཤད་པའི་ཕྱིར་རོ། །དགེ་སློང་གིས་གལ་ཏེ་ཤིང་ལྗོན་པ་
འདི་ལ་ལ་ཞིག་གིས་གཅད་པར་གྱུར་ན་ལེགས་སོ་ཞེས་སྨྲས་ཏེ་གཞོགས་སྨོས་ཀྱིས་
བཅོལ་བ་དེའི་ཚེ་ན་བཏོན་པའི་ཕྱེད་ཉིད་དེ་སྦྱོར་བའི་ཉེས་བྱས་སྐྱེད་པའོ། །གཞི་དེ་ལས་
བཅད་པར་གྱུར་ན་ནི་མཐའི་དངོས་གཞི་ཉིད་དུ་རིག་པར་བྱའོ་ཞེས་ཊཱི་ཀ་ལས་སོ། །ཤེས་
པར་གྱིས་ཤིག་ཅེས་སྨྲས་པ་དང་འདི་གཉིས་ཟུར་གྱིས་སྨྲས་པ་ཙམ་དུ་འདྲ་ཡང་ཟུར་གྱིས་
སྨྲས་པ་ལ་བརྗོད་དོན་གསལ་མི་གསལ་གྱི་ཁྱད་ཡོད་དོ། །གཉིས་པ་སེལ་བ་དོགས་
གཅོད་དང་བཅས་པ་ནི། རྫུ་འཕྲུལ་གྱིས་ན་མ་བྱས་པ་ཉིད་དོ། །ས་བོན་ལ་ས་བོན་
གཞན་ཉིད་དུ་འདུ་ཤེས་པ་ནི་དེ་དང་འདྲ་བ་ཉིད་དོ། །ཤུན་པ་དང་ཕྲི་དང་འདབ་མ་སྐྱ་བོ་
དང་མེ་ཏོག་ཁ་བྱེ་བ་དང་འབྲས་བུ་སྨིན་པ་རྣམས་ནི་ཕྱེད་ཤི་བ་ཉིད་དུ་རྗེས་སུ་ཐ་སྙད་
གདགས་སོ། །དེ་དག་གི་རྩ་བར་གྱུར་པ་རང་བཞིན་ལས་མ་བྱེ་བ་ནི་མ་ཡིན་ནོ། །ས་བོན་
གྱི་ཁམས་བཏབ་ལ་རྩ་བ་མ་སྐྱེས་པ་ནི་ཕྱེད་སྐྱེས་པ་ཉིད་དུའོ། །ས་འབུས་པ་དང་ཤ་མོ་
དང་ཤ་བལ་དང་སྣོད་དང་གོས་ལ་སོགས་པའི་རླམ་རྣམས་ནི་ཕྱེད་སྐྱེས་པ་ཉིད་དུའོ། །འུ་
ཤའི་ཁུ་ཚན་ལ་སོགས་པ་དབོ་བ་དང་། འཆག་པ་དང་ཡལ་ག་ལ་སོགས་པ་འདྲེན་པ་དང་།
དཀྱིལ་འཁོར་དང་སྐྱང་ནུལ་དག་ལ་དེ་དག་གི་བསམ་པ་ཉིད་ལ་ནི་ལྟུང་བ་མེད་དོ། །
ཕོངས་པའི་ཚེ་རྩྭ་ཀུ་ཤ་ལ་སོགས་པས་བཅིངས་པ་དེས་དེ་མི་ཐར་ན་བཅད་པ་ཡང་ངོ་། །
དུ་མ་ཉིད་ཡིན་ན་དེ་དག་ལས་གཅིག་གིས་སོ། །ཞེས་གསུངས་ཏེ། དགེ་སློང་གིས་རྫུ་
འཕྲུལ་གྱིས་ཤིང་ལྗོན་པ་བཅད་ན་ལྟུང་བ་རྫོགས་པར་མ་བྱས་པ་ཉིད་དོ། །ལྟུང་བོ་
རྫོགས་པར་མི་སྐྱེད་ཀྱང་ཉེས་བྱས་འབྱུང་སྟེ། ཞུ་བ་མང་ཤོས་ལས། དགེ་སློང་གིས་རྫུ་
འཕྲུལ་གྱིས་ཤིང་བཀུམ་ན་ཅིར་འགྱུར་ཉེས་བྱས་སོ། །ཞེས་གསུངས་པའི་ཕྱིར་རོ། །རྩ་
བའི་ས་བོན་ལ་སྡོང་བུའི་ས་བོན་ཡིན་པར་འདུ་ཤེས་འཁྲུལ་བ་ལྟ་བུ་ས་བོན་གཞན་ལ་ས་
བོན་གཞུན་ཉིད་དུ་འདུ་ཤེས་འཁྲུལ་ཏེ་ས་བོན་འཇོམས་པ་ནི་ས་བོན་གང་ཡིན་པ་དེ་ཉིད་
དུ་འདུ་ཤེས་པ་དང་འདྲ་སྟེ་ལྟུང་བྱེད་དུ་འགྱུར་བ་ཉིད་དོ། །དེ་བཞིན་དུ་ས་བོན་ལ་སྐྱེ་བ་

དང་སྐྱེ་བ་ལ་ས་བོན་དུ་འདུ་ཤེས་ཀྱང་དེ་དང་འདྲ་བར་ཊཱི་ཀ་ལས་གསུངས་སོ། །དེ་དག་
གི་རྒྱུ་མཚན་ཡང་དེ་ཉིད་ལས། དགེ་སློང་ས་བོན་ལ་སོགས་པ་ཉམས་པར་བྱ་བའི་འདུ་
ཤེས་ཡོད་ན་བཟློག་པའི་བསམ་པས་ཉམས་པར་བྱེད་དུ་ཟིན་ཀྱང་དངོས་གཞི་ཁོ་ནར་
འགྱུར་རོ་ཞེས་ས་བོན་ནམ་སྐྱེ་བ་གང་ཡིན་ཡང་ཉམས་པར་བྱ་སྙམ་པའི་འདུ་ཤེས་ཀྱིས་
ཞུགས་པའི་དབང་གིས་ཡིན་པར་གསུངས་སོ། །ཤིང་གི་ཕྱི་ཤུན་སྙི་བ་རྙིང་ནས་སྙིང་པོ་
ལས་མཚམས་བྱེ་སྟེ་སྙིང་པོ་ལ་ཅུང་ཟད་ཐོག་པ་དང་། ཤིང་གི་པགས་པའི་ནང་ཕྲི་སྲ་བ་
རྙིང་ནས་ཤིང་ལས་མཚམས་བྱེ་སྟེ་ཤིང་ལ་ཅུང་ཟད་ཐོགས་པ་དང་། ཤིང་གི་འདབཻ་མ་སྐྱ་
བོ་ཉིད་དུ་གྱུར་ནས་ལྷུང་ལ་ཁད་པ་དང༌། མེ་ཏོག་ཁ་བྱེ་བ་འབྲུལ་ལ་ཐུག་པ་དང༌།
འབྲས་བུ་ཤིང་ཐོག་སྨིན་ཟིན་ཏེ་འབྲུལ་ལ་ཐུག་པ་རྣམས་ནི་ཕྱེད་སྐམ་པ་ལ་ཕྱེད་ཤི་བ་
ཉིད་དུ་འཇིག་རྟེན་ན་གྲགས་པ་ཡིན་པས་འདིར་གྲགས་པ་དེའི་རྗེས་སུ་འབྲངས་ནས་ཕྱེད་
ཤི་བ་ཉིད་དུ་རྗེས་སུ་ཐ་སྙད་གདགས་སོ། །དེ་དག་བཤིག་ཅིང་ཉམས་པར་བྱས་ན་ཉེས་
བྱས་སུ་འགྱུར་རོ། །ཤུན་པ་ལ་སོགས་པ་ལྔ་པོ་དེ་དག་གི་སྙིང་པོའམ་རྩ་བར་གྱུར་པ་ཤིང་
སྡོང་པོ་དངོས་ཀྱི་རང་བཞིན་ལས་མཚམས་མ་བྱེ་མ་བྲལ་ཞིང་སྲ་བར་འབྱར་བ་དེ་ནི་ཕྱེད་
ཤི་བ་ཉིད་མ་ཡིན་ནོ། །དེས་ན་དེ་དག་ཕྱོགས་དེ་ནས་ཕྱེ་ཞིང་བྲལ་ན་དངོས་གཞི་ཁོ་ནར་
འགྱུར་རོ། །དེ་ཡང་ཤིང་ཤུན་ཤིང་ལས་མ་འཕགས་པ་དང་། ལོ་མ་སྐྱ་བོར་མ་གྱུར་ཞིང་
ལྷུང་ལ་ཁད་མ་ཡིན་པར་སྲ་བར་སྡོང་པོ་ལ་འབྱར་བ་དང་། མེ་ཏོག་དང་འབྲས་བུ་མ་རྒྱས་
ཤིང་འབྲུལ་ལ་ཐུག་པ་མ་ཡིན་པ་བཅད་པ་ནི་ལྟུང་བྱེད་ཡིན་པར་བསྟན་ཏོ། །ཕ་བོང་གི་
དྲེག་པ་སྦྱར་ན་ཡང་ཉེས་བྱས་ཡིན་པར་ཞུ་བ་ལས་གསུངས་སོ། །ནས་ལ་སོགས་པའི་ས་
བོན་གྱི་ཁམས་སམ་རིགས་བཏབ་པ་ལ་ད་དུང་རྩ་བ་མྱུ་གུ་མ་སྐྱེས་པ་ལྷག་ལྷོག་ཙམ་དུ་
གྱུར་པ་ནི་ཕྱེད་སྐྱེས་པ་ཉིད་དུ་རྗེས་སུ་ཐ་སྙད་གདགས་པའོ། །ཞུ་བ་ལས། དགེ་སློང་
གིས་རྩ་བ་མ་ཟུག་པའི་ས་བོན་གྱི་དངོས་པོ་ཕྱུང་ན་ཅིར་འགྱུར་ཉེས་བྱས་སོ་ཞེས་སོ། །དེ་
ཙམ་དུའང་མ་གྱུར་པ་ཕྱུང་པ་ལ་ནི་ཉེས་པ་མེད་དོ། །ས་འབུས་པ་དང༌། འདི་ནི་རྣམ་

འབྱེད་ལས་ཕ་བ་ལྷོ་སྒོ་ཞེས་གསུངས་ལ། རྣམ་འབྱེད་འགྲེལ་པ་ལས། འབྲུག་གི་སྒྲས་
བསླང་བ་ཕྲུམ་གྱི་རྣམ་པ་ལྟ་བུ་ལྡུམ་མོ་ཞེས་གསུངས་ཏེ། དེའང་སྤང་ལྗོངས་དང་ལྡུམ་
གསེབ་སོགས་སུ་སའི་སྟེང་འབུར་ཏེ་སྐྱེ་བའི་ཤ་མོའི་རིགས་ཏེ། དབྱིབས་ཕལ་ཆེར་ཟླུམ་
པོ། ཆེ་ཆུང་མཛུབ་མགོ་ཙམ་ནས་ལུ་གུའི་གྲོད་པ་ཙམ་པ་ཅི་རིགས་པ། གསར་དུས་ཕྱི་
ནང་མེད་པར་ཁ་དོག་དཀར་པོ། སྙི་བས་བཙིར་ན་ཆུ་འབྱུང་བ། རྙིང་ནས་སོབ་ཅིང་ཡང་
བ་ཁམ་ནག་ཏུ་གྱུར་ཅིང་། བཀས་ན་ནང་ནས་དུད་པ་འདྲ་བ་འཐུལ་ནས་འོང་བ་ཞིག་སྟེ།
འདི་ལ་མིང་གཞན། ཕ་ཝང་སྒོ་ཏི། འདྲེ་ཤ་མོང་། འདྲེ་མོ་ཐལ་སྐོམ། སྨེ་བ་སྒོང་སུད།
འདྲེ་མོའི་དུག་ལེ་སོགས་ཟེར་རོ། །ཤཱ་མོ་དང་། ཤུ་བལ་ནི་རྣམ་འབྱེད་འགྲེལ་ལས། ཤ་
བལ་ཞེས་བྱ་བ་ནི་ས་དྲེག་སྟེ་ས་ཞག་ལ་སོགས་པའི་སྟེང་སྔོ་བ་དང་ཤ་བལ་ཆགས་པ་དག་
གོ་ཞེས་གསུངས་པས་དབྱར་དུས་སའི་སྟེང་དུ་སྔོན་པོ་བལ་ལྟ་བུ་ཆགས་པ་དེ་དང་། སྣོད་
དང་གོས་དང་ཁུར་བ་ལ་སོགས་པའི་རྫས་རླན་དང་བཅས་པར་ཡུན་རིང་བཞག་ན་རླམ་ཏེ།
སྤུ་ཆུང་ལྟ་བུ་ཧིལ་སྐྱ་བོ་སྐྱེས་པ་རྣམས་ནི་ཕྱེད་སྐྱེས་པ་ཉིད་དུ་རྗེས་སུ་ཐ་སྙད་གདགས་
པའོ། །དེ་རྣམས་ཉམས་པར་བྱས་ན་ཉེས་བྱས་སོ། །འུ་ཤའི་ཁུ་ཚན་ཏེ་བཅུད་ཤའི་ཁུ་བ་
ལ་སོགས་པ་ཁུ་བ་ཚ་མོ་སྔོའི་སྟེང་དུ་དབོ་བ་དང་། འཆག་ཅིང་འགྲོ་བའི་ལམ་དུ་རྩྭ་སྔོན་
པོ་ཆད་པ་དང་། སྔོའི་ཕྱོགས་སུ་ཤིང་གི་ཡལ་གྲྭ་དང་སེག་དང་རེ་ལྡེ་ལ་སོགས་པ་འདྲེན་
པ་དང༌། སྔོའི་ཕྱོགས་སུ་དཀྱིལ་འཁོར་དང་སྐྱང་ནུལ་བྱས་པའི་འོག་ཏུ་རྩྭ་སྔོན་པོ་ཉམས་
པ་དག་ལ་རྩ་ལ་སོགས་པ་མ་རུང་བར་བྱ་བའི་སེམས་མེད་པར་ཁུ་ཚན་དབོ་བ་དང་
འཆག་པ་ལ་སོགས་པ་དེ་དག་གི་བསམ་པ་ཉིད་ལ་ནི་ཞར་ལ་སྔོ་ལ་སོགས་པ་ཉམས་
ཀྱང་འདིའི་ལྟུང་བ་མེད་དོ། །སྔོན་དགེ་སློང་དག་ཡུལ་བེའུ་ཞེས་བྱ་བར་ལྗོངས་རྒྱུར་སོང་
བ་ཆོམ་རྐུན་པས་མཐོང་ནས་རྩྭ་མ་བརྔས་པ་ལ་དགེ་སློང་དེ་དག་བཅིངས་ཤིང་རྫས་
ཕྲོགས་ཏེ་སོང་བ་ལྟ་བུ་ཆོམ་རྐུན་པས་རྩྭ་ཀུ་ཤ་ལ་སོགས་པ་སྐྱེ་བཞིན་པས་བཅིངས་པ་
སྲོག་ཆད་པ་ལ་ཕྱོགས་པ་ཙམ་དུ་ཕོངས་པའི་ཚེ་རྩྭ་ཀུ་ཤ་ལ་སོགས་པས་བཅིངས་པ་དེ་

དགེ་སློང་དེས་རྩྭའི་མདུད་པ་དགྲོལ་མི་ནུས་ཤིང་ཐབས་གཞན་གང་གིས་ཀྱང་དེ་ལས་མི་
ཐར་ན་རྩྭ་ཀུ་ཤ་ལ་སོགས་པ་བཅད་པ་ཡང་ངོ་སྟེ་ལྟུང་བ་མེད་དོ་ཞེས་སྔ་མར་སྦྱར་རོ། ། །
བཅིངས་པའི་དགེ་སློང་དུ་མ་ཉིད་ཡིན་ན་བཅིངས་པ་དེ་དག་ལས་དགེ་སློང་གཅིག་གིས་
སོ་སྟེ་གཅིག་གིས་གཅད་པར་བྱ་ཞིང་དེས་དགེ་སློང་གཞན་ཐམས་ཅད་བཅིངས་པ་ལས་
དགྲོལ་བར་བྱ་དགོས་ཀྱི་ཐམས་ཅད་ཀྱིས་གཅད་པར་མི་བྱའོ། །གསུམ་པ་རུང་བའི་
མཚན་ཉིད་ཞར་བྱུང་དང་བཅས་པ་ནི། ས་བོན་གྱི་ཆོས་མེད་པ་ནི་ཉེས་པ་བྱེད་པ་ཉིད་མ་
ཡིན་ནོ། །མེས་རེག་པ་དང་མཚོན་དང་སེན་མོ་དང་ནེ་ཙོ་དག་གིས་རྨ་ཕྱུང་བ་དང་རྙིང་པ་
དང་ཕྱུང་བ་དང་བཀྲུམ་པ་དང་བཀས་པ་དང་བཅད་པ་ལྟ་བུ་དག་ནི་རུང་བའོ། །རུང་བར་
བྱེད་པ་ན་ས་བོན་མ་ཡིན་པ་ཉིད་དུ་གྱུར་གྱི་བར་དུ་ལྟོས་པར་བྱ་མི་དགོས་པ་ཉིད་དོ། །འདི་
ལ་རླངས་པ་ནི་མེ་མ་ཡིན་པ་ཉིད་མ་ཡིན་ནོ། །འབྲས་བུ་དག་མེས་རུང་བར་བྱ་བ་ལ་སྤྱིའི་
ཚོམས་ནི་གཙོ་ཆེར་བྱས་པ་ཡང་དག་པའི་གྲངས་ཉིད་དོ། །ཕྱོགས་གཅིག་ནས་ནི་སྤྱིའི་རུང་
བ་མི་འབྱུང་ངོ་། །དགེ་སློང་གིས་རུང་བ་དག་བྱས་པ་ཉིད་ནི་རུང་བ་ཡིན་ནོ། །ས་རུང་བ་
མ་ཡིན་པར་ཡང་ངོ་། །ཞག་བདུན་པ་དང་འཚོ་བའི་བར་དུ་བཅང་པ་ཆུ་གྲང་མོས་མ་
གཏོར་བར་བཟའ་བར་མི་བྱའོ། །ཐུན་ཚོད་དུ་རུང་བ་ཡང་དེས་མ་གཏོར་བར་མི་བྱའོ། །
ཞེས་གསུངས་ཏེ། ས་བོན་ནམ་སྐྱེ་བ་གང་ཡང་རུང་བའི་ཆོས་ཡོད་པ་ལ་རྐྱེན་དང་མི་ལྡན་
པའི་བསྙེན་རྫོགས་ཀྱིས་འཇོམས་པར་བྱེད་པ་ལ་ཉེས་མེད་ཀྱི་བཅས་པའི་ས་མཚམས་
འཛིན་བྱེད་ཅིག་ལ་རུང་བ་ཞེས་བྱ་ཞིང་། དེ་གང་ཞེ་ན། ས་བོན་གྱི་ཆོས་མེད་པ་སྟེ་ནས་མ་
སྨིན་པ་མྱུ་གུ་སྐྱེད་མི་ནུས་པ་ལྟ་བུ་ནི་ཉམས་པར་བྱས་ཀྱང་ཉེས་པ་སྐྱེད་པར་བྱེད་པ་ཉིད་
མ་ཡིན་ནོ། །འདི་ལ་ལུང་ལས་རུང་བ་ཞེས་མིང་བཏགས་ཀྱང་རུང་བ་མཚན་ཉིད་པ་མ་
ཡིན་ཏེ། ས་བོན་ཡིན་པར་གཞི་མ་གྲུབ་པའི་ཕྱིར་རོ། །རུང་བ་མ་བྱས་པ་དག་གིའོ་ཞེས་
སྔར་སྨོས་ན་བསྙེན་རྫོགས་ཀྱིས་ས་བོན་དང་སྐྱེ་བ་གཞོམ་ཏུ་རུང་བའི་ཐབས་ཀྱི་རུང་བ་དུ་
ཡོད་ཅེ་ན། དགུ་སྟེ། ཤིང་ཐོག་ལ་སོགས་པ་བསྙེན་པར་མ་རྫོགས་པས་མེས་རེག་པ་དང་།

མཚོན་དང་། སེན་མོ་དང༌། ནེ་ཙོ་ལ་རྨ་བྱེད་དུ་གཞུག་པ་དང་ཤིང་ལ་སོགས་པ་དག་གིས་
རྨ་ཕྱུང་བ་དང་། རྒུན་འབྲུམ་ལ་སོགས་པ་རྙིང་པ་སྟེ་སྐམ་པ་དང་། ལ་ཕུག་ལ་སོགས་པ་
རྩ་ཐོན་དུ་ཕྱུང་བ་དང་། སྲན་མ་ལ་སོགས་པ་བཀྲུམ་པ་སྟེ་བརྡུངས་ནས་ཕྱེད་ཚལ་བྱས་པ་
དང༌། ས་བོན་ལ་སེར་ཁ་གཞན་གྱིས་བཀས་པ་དང་། ལྕང་མ་ལ་སོགས་པའི་ཡལ་ག་
བཅུད་པ་ལྟ་བུ་དག་ནི་རུང་བའོ། །འདི་ལ་སོར་འགྲེལ་ཚིག་གི་དགའ་སྐྱེད་ལས། མུ་
སྟེགས་རྣམས་ཀྱི་མ་དད་པ་སྤང་བ་འགའ་ཞིག་གི་དོན་དུ་མཚོན་དང་སེན་མོ་ལ་སོགས་
པས་རུང་བར་བྱ་བ་ཡིན་ཏེ། གང་གི་ཕྱིར་དེ་དག་གི་གྲུབ་པའི་མཐའ་རྣམས་ནི་ཤིང་
རྣམས་སེམས་དང་བཅས་པ་ཡིན་ཏེ། དེ་དག་གི་ཤུན་པ་བཤུས་ན་འཆི་བའི་ཕྱིར་རོ་ཞེས་
བྱ་བ་འདི་ཡིན་ནོ། །ཞེས་སོ། །དེ་དག་ལས་སྤྱིར་བཏང་ཕྱུང་བཅད་གཉིས་པོ་སྐྱེ་བའི་རུང་
བ་དང༌། གཞན་བདུན་པོ་ས་བོན་གྱི་རུང་བ་ཡིན་ལ། གལ་ཏེ་ས་བོན་གྱི་རུང་བ་བྱ་སྙམ་
པའི་བསམ་པས་རྩ་བ་དང་སྡོང་བུའི་ས་བོན་ལ་སོགས་པ་ཕྱུང་བཅད་བྱས་ན་ནི་ཕྱུང་
བཅད་ས་བོན་གྱི་ཡང་རུང་བ་ཡིན་ནོ། །གལ་ཏེ་སྐྱེ་བའི་རུང་བ་བྱ་སྙམ་པས་རྩ་བ་དང་སྡོང་
བུ་ཕྱུང་བཅད་བྱས་པ་ལ་ད་དུང་རང་ཉིད་ཀྱི་རླན་གྱིས་སྐྱེ་བའི་རྒྱུན་གནས་པ་དེ་བཅད་པ་
ལ་སྐྱེ་བ་བཅད་པའི་ལྟུང་བ་མེད་ཀྱང་ས་བོན་འཇོམས་པའི་ལྟུང་བ་ཡོད་དོ། །སྐྱེ་བའི་རུང་
བ་བྱ་སྙམ་པས་རྩ་བ་དང་སྡོང་བུ་ཕྱུང་བཅད་བྱས་པ་ལ་དེ་སྐྱེ་བའི་རུང་བ་ཡིན་ཡང་ཕྱིས་དེ་
ལས་སྐྱེས་པའི་ལོ་མ་ལ་སྐྱེ་བའི་རུང་བ་མ་ཡིན་ཏེ། སྐྱེ་བའི་རྒྱུན་གཞན་ཡིན་པའི་ཕྱིར་རོ། །
དཔེར་ན་སྒོག་རིལ་རྩ་ཐོན་དུ་ཕྱུང་བ་ལ་ཕྱིས་དེར་སྒྲོག་སྨྱུག་སྐྱེས་ན་རུང་བ་བྱ་དགོས་པ་
བཞིན་ནོ། །དགུ་པོ་དག་ལས་རྙིང་པ་མ་གཏོགས་པ་གཞན་རྣམས་བསྙེན་པར་མ་རྫོགས་
པ་གཞན་གྱིས་རུང་བ་བྱེད་འདོད་ཀྱིས་མེས་རེག་པ་ལ་སོགས་པ་དེ་ལྟར་བྱས་པ་ཞིག་
དགོས་སོ། །རྙིང་པའི་རུང་བ་ནི་རྙིངས་ནས་མྱུ་གུ་སྐྱེར་མི་རུང་བ་དེ་ཡིན་པས་དེ་ལ་བསམ་
པ་སོགས་མི་དགོས་སོ། །ས་བོན་ལ་མེ་ལ་སོགས་པས་རུང་བར་བྱེད་པ་ན་ས་བོན་མ་
ཡིན་པ་ཉིད་དུ་གྱུར་ཀྱི་བར་དུ་ལྟོས་པར་བྱ་མི་དགོས་པ་ཉིད་དོ། །དེ་ཡང་ཊཱི་ཀ་ལས།

འདི་ལྟར་དགེ་སློང་གིས་བརྟག་པ་ཡིན་པའི་ཕྱིར་མེ་ལ་སོགས་པས་རེག་པ་ཙམ་ཁོ་ནས་
བརྟགས་ཤིང་རུང་བ་ཡིན་པར་རིག་པར་བྱའོ། །ཞེས་གསུངས་པ་ལྟར་རོ། །དེས་ན་རུང་
བ་བྱས་པས་ས་བོན་ལས་མ་ཉམས་ཀྱང་དེ་གཞིག་པ་ལ་ཉེས་པ་མེད་པ་ཉིད་དོ། །རུང་
བར་བྱ་བ་འདི་ལ་མེ་དང་འབྲེལ་བའི་རླངས་པ་ནི་མེ་དང་འདྲ་བ་མ་ཡིན་པ་ཉིད་མ་ཡིན་
ནོ། །དེས་ན་མེ་དང་འབྲེལ་བའི་རླངས་པ་ལ་བདུག་པས་རུང་བ་བྱས་པ་ཉིད་དོ། །ནས་ཀྱི་
ཕུང་པོ་ལ་སོགས་པ་འབྲས་བུ་དག་མེས་རུང་བར་བྱ་བ་ལ་འབྲས་བུ་རེ་རེ་ནས་མི་དགོས་
ཀྱི་སྤྱིའི་ཚོམས་ཏེ་སྤྱི་བུངས་སུ་བཅེར་བ་ལ་ཕྱོགས་གཉིས་སམ་གསུམ་དག་ཏུ་མེས་རེག་
ན་དེ་ནི་གཙོ་ཆེར་རམ་གཙོ་བོར་བྱས་པ་ཡིན་པས་རུང་བ་བྱས་པ་ཡང་དག་པའི་གྲངས་
སུ་ཚུད་པ་ཉིད་དོ། །དེ་ཡང་སྤྱི་ལ་རུང་བར་བྱས་ན་དེའི་ཡན་ལག་ཐམས་ཅད་རུང་བ་ཉིད་
ཡིད་ལ་སྣང་བའི་ཕྱིར་རོ། །ནས་ཀྱི་ཕུང་པོ་ལྟ་བུ་ལ་ཕྱོགས་གཅིག་ནས་མེས་རེག་པ་ནི་
ཕུང་པོ་ཐམས་ཅད་ཀྱི་སྤྱིའི་རུང་བ་མི་འབྱུང་ངོ༌། །དེས་ན་མེས་གཉིས་སམ་གསུམ་དག་ཏུ་
རེག་པར་བྱའོ། །དེ་ལྟར་མེས་རུང་བ་བྱེད་པ་ན་ནས་ཀྱི་ཕུང་པོ་ལྟ་བུ་ལ་གཉིས་སམ་
གསུམ་ཙམ་རེག་པས་ཆོག་པ་ནི། མེ་ནི་ནུས་པ་ཆེ་བའི་ཕྱིར་ཏེ། རྣམ་འབྱེད་འགྲེལ་པ་
ལས། མེས་རེག་པའི་ཕྱིར་བཀྲ་མི་ཤིས་པ་ཉིད་ཀྱིས་ས་བོན་གྱི་ཐ་སྙད་ལས་ལོག་པའི་
ཕྱིར་ཞེས་བཤད་དོ། །དེ་དང་མི་འདྲ་བར་རུང་བ་གཞན་སོ་སོ་ནས་བྱ་བའི་གཞུང་ནི།
རྣམ་འབྱེད་ལས། མཚོན་དང་སེན་མོས་ནི་རེ་རེ་ནས་སོ། །ཞེས་གསུངས་སོ། །དགེ་སློང་
གིས་མེ་ལ་སོགས་པས་རུང་བ་དག་བྱས་པ་ཉིད་ནི་རུང་བ་བྱས་པ་ཉིད་ཡིན་ནོ། །དེ་ལྟར་
རུང་བ་བྱས་ཟིན་པ་དེ་དགེ་སློང་གཞན་གྱིས་ཉམས་པར་བྱེད་ཀྱང་ལྟུང་བར་མི་འགྱུར་ལ་
རུང་བ་བྱེད་པ་པོ་དགེ་སློང་ལ་ས་བོན་དང་སྐྱེ་བ་གཅོད་པའི་ལྟུང་བྱེད་འབྱུང་སྟེ། རང་
འགྲེལ་ལས། འདིར་གཞུང་ནི་གང་རུང་བར་བྱེད་ན་ས་བོན་གྱི་ཚོགས་འཇིག་པའི་ལྟུང་
བྱེད་དུ་འགྱུར་རོ་ཞེས་གསུངས་པ་ཡིན་ནོ། །ཞེས་གསུངས་པའི་ཕྱིར་རོ། །གཞན་ཡང་
མེས་རུང་བ་བྱེད་ན་དགེ་སློང་གིས་རྗེན་པ་བཙོས་པའི་ཉེས་པར་ཡང་འགྱུར་རོ། །མེས་

རུང་བར་བྱས་པ་མ་གཏོགས་པ་ལྷག་མ་རྣམས་བཟར་རུང་སྟེ་ཞེས་ལུང་ལས་གསུངས་པ་
དེ་མེས་རུང་བ་བྱས་པ་དགེ་སློང་གིས་བཙོས་པའི་དབང་དུ་བྱས་ནས་དེ་མི་ཟ་བ་ཉིད་
བསྟན་པ་ཡིན་ཞེས་ཊཱི་ཀ་ལས་སོ། །རུང་བ་བྱེད་པའི་གནས་དེ་ཡང་རུང་ཁང་ཡིན་པ་ཁོ་ན་
ངེས་གཟུང་དུ་དགོས་སམ་སྙམ་ན། རུང་ཁང་བྱིན་རླབས་བྱས་པ་མིན་པའི་ས་རུང་བ་མ་
ཡིན་པར་ཡང་ངོ་སྟེ་རུང་བ་མ་ཡིན་པའི་སར་མེ་ལ་སོགས་པའི་རུང་བ་དག་བྱས་པ་ཉིད་
ནི་རུང་བ་བྱས་པ་ཉིད་ཡིན་ནོ་ཞེས་སྦྱར་རོ། །རུང་བར་བྱས་པ་འཇིག་པའི་རྒྱུ་ནི་མེས་ཚིག་
པ་ལྟ་བུ་ས་བོན་མ་ཡིན་པ་ཉིད་དུ་གྱུར་པ་དང་། སྒོག་པ་ལ་མྱུ་གུ་སྐྱེ་བ་ལྟ་བུ་སྐྱེ་བ་གཞན་
དུ་གྱུར་པ་དང་། གཞི་ཆོས་མི་ལྡན་དུ་གྱུར་པ་དང་། གཞན་ཡང་བུར་ཤིང་ལྟ་བུ་སྐམ་པ་ན་
ཕྱུང་བ་དང་བཅད་པའི་རུང་བ་འཇིག་གོ །འོན་ཀྱང་སྐམ་པ་དེས་རྙིང་པའི་རུང་བ་མི་
འཇིག་ལ། དེ་ཚིག་ན་རྙིང་པའི་རུང་བའང་འཇིག་པ་དང་། སྡོང་བུ་ལྟ་བུ་སླར་ས་ལ་
བཙུགས་ནས་སྐྱེ་ན་ཕྱུང་བཅད་ཀྱི་རུང་བ་འཇིག་གོ །རུང་བ་བྱས་པ་ཞག་ལོན་པས་འཇིག་
པར་བཤད་པ་ཡང་ཡོད་དོ། །བུ་རམ་ལ་སོགས་པ་ཞག་བདུན་པ་དང་ཨ་རུ་ར་ལ་སོགས་
པ་འཚོ་བའི་བར་དུ་བཅང་བ་དག་ལ་མེས་མ་རེག་པའི་ཆུ་གྲང་མོས་མ་གཏོར་མ་བཏབ་
པར་དུས་མིན་པར་བཟའ་བར་མི་བྱའོ། །ཟོས་ན་ཉེས་བྱསཾ་སུ་སྟོན་པའོ་ཞེས་ཤེར་འབྱུང་
གསུངས་སོ། །རྒུན་འབྲུམ་གྱི་ཁུ་བ་ལ་སོགས་པ་ཐུན་ཚོད་དུ་རུང་བ་ཉིད་ཀྱི་བཏུང་བ་ཡང་
ཆུ་གྲང་མོ་དེས་མ་གཏོར་བར་དུས་མིན་པར་བཏུང་བར་མི་བྱའོ། །འཐུངས་ན་ཉེས་བྱས་
སུ་སྟོན་པའོ་ཞེས་ཤེར་འབྱུང་གསུངས་སོ། །ཀར་ཊཱིཀ་ལས། རྗེ་བཙུན་ཕྲིན་ལས་དབང་
ཕྱུག་གིས་དེང་སང་ཇར་གྲགས་པའི་བཏུང་བ་འདི་ཐུན་ཚོད་དུ་རུང་བའི་རྒྱུ་བརྒྱད་ཀྱི་ནང་ཚན་རྩུབ་འགྱུར་
ལས་བྱུང་བའི་བཏུང་བར་གཏོགས་ཞེས་བཀའ་སྩལ་ཏེ། ཞེས་གསུངས་སོ། །རུང་ཆུ་
གཏོར་བ་པོ་བསྙེན་པར་མ་རྫོགས་པ་ཞིག་དགོས་ལ། དུས་ནི་ཕྱི་དྲོ་དང་སྐྱ་རེངས་འཆར་
ཁ་ཡན་གྱི་དུས་ཏེ། རུང་ཆུ་བཏབ་པ་ནི་ཕྱི་དྲོ་དང་མཚན་མོ་ལོངས་སྤྱོད་དུ་རུང་མི་རུང་གི་
བཅས་པའི་ས་མཚམས་འཛིན་བྱེད་ཡིན་ན། སྐྱ་རེངས་དང་པོ་ཤར་བ་ན་དེའི་དོན་མེད་

པའི་ཕྱིར་རོ། །དམིགས་བསལ་ནི་སྨན་བྱིན་གྱིས་རློབ་ན་སྔ་དྲོ་གདབ་སྟེ། རུང་ཆུ་གདབ་
པ་ནི་སྨན་བྱིན་གྱིས་རློབ་པའི་སྔོན་འགྲོའི་ཆོ་ག་ཡིན་ལ། སྨན་གྱི་གཞི་ལས། ཟས་སྔ་མའི་
ཚེའོ་ཞེས་སྨན་སྔ་དྲོ་བྱིན་གྱིས་བརླབ་པར་གསུངས་པས་ཤེས་སོ། །རུང་བ་བྱེད་འདོད་ཀྱི་
བསམ་པ་དང་བཅས་པའི་སྒོ་ནས་རུང་ཆུ་གདབ་དགོས་ལ། རུང་ཆུའི་འཇུག་ཡུལ་ནི་ཆང་
ལྟ་བུའི་མི་རུང་བ་མ་ཡིན་པར་རུང་བའི་སྨན་གསུམ་པོ་གང་རུང་དང་། དེའང་མར་སྲུབ་
པའི་ཚེ་སོགས་མ་ཡིན་པར་དངོས་སུ་གྲུབ་པ་དང༌། ཁོལ་བཞིན་པ་མ་ཡིན་པ་ཞིག་ལ་
གདབ་དགོས་སོ། །དུས་སུ་རུང་བ་ནི་རྐྱེན་དང་མི་ལྡན་པས་ཕྱི་དྲོ་དང་མཚན་མོ་ལོངས་
སྤྱོད་པ་བཀག་པས་རུང་ཆུ་གདབ་པ་མེད་དོ། །རུང་ཆུ་བཏབ་པ་འཇིག་པའི་རྒྱུ་ནི་རུང་
བར་བྱས་པའི་འཇིག་རྒྱུ་སྔར་བཤད་པ་དག་གོ །འདི་ལ་བྱ་ཊིཀ་ལས། རུང་ཆུ་ཞག་ལོན་
པས་འཇིག་པའི་ཕྱིར་རོ། །ཞེས་ཞག་ལོན་པས་ཀྱང་འཇིག་པར་གསུངས་སོ། །སྨན་
གསུམ་པོ་རུང་ནུས་མ་བཏབ་པར་ལོངས་སྤྱོད་ན་ཁམས་རེ་རེ་ལ་ཉེས་བྱས་རེ་རེའོ། །ས་
བོན་དང་སྐྱེ་བ་འཇིག་པའི་ལྟུང་བྱེད་དོ།། །། །
གཉིས་པ་དགེ་འདུན་གྱི་ལས་བྱེད་པ་ལ་གནོད་པ་འཕྱ་བ་ལ་བཞི་ལས། དང་པོ་གླེང་གཞི་
ནི་ཡུལ་རྒྱལ་པོའི་ཁབ་ཏུ་གང་ཟག་མཛའ་བོ་དང་ས་ལས་སྐྱེས་གཉིས་ཀྱིས་ཉོན་མོངས་པ་
མི་བཟོད་པས་ཉེས་པ་དགེ་འདུན་གྱི་ལས་བྱེད་པའི་དགེ་སློང་ལ་འཕྱ་བ་དང་གཞོགས་
འཕྱས་བྱས་པ་ལས་འདི་བཅས་སོ། །གཉིས་པ་དགག་བྱ་ནི་རང་རིགས་ཀྱི་སེམས་བདེ་བ་
ལ་གནོད་པའོ། །གསུམ་པ་ངོ་བོ་ནི་དགེ་འདུན་གྱི་ཞལ་ཏ་ཚུལ་བཞིན་བྱེད་པའི་དགེ་སློང་
ལ་བཅས་ལྡན་དགེ་སློང་དམན་པའི་གྲངས་སུ་བགྲངས་པས་བདག་དང་འབྲེལ་བའི་དོན་
གྱིས་ཐོས་པར་འཕྱའམ་གཞོགས་འཕྱ་བྱེད་པའི་ཚིག་ངག་མཚན་ཉིད་ལྔ་ལྡན་གྱིས་སྨྲས་ཏེ་
དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། ལྟུང་བ་
རྣམ་གཞག་དང་། བསླབ་བྱའོ། །དང་པོ་ནི། གང་ཟག་བཅུ་གཉིས་པོ་དག་བྱེད་པ་པོ་ཉིད་
ཡིན་ནོ། །མ་བསྐོས་པ་དག་ཀྱང་ངོ་། །སྦྱོར་བ་དག་བག་ཡངས་སུ་བྱས་པ་ཡང་ངོ་། །

བདག་དང་འབྲེལ་བའི་དོན་གྱིས་ཐོས་པར་འཕུ་ཡང་རུང་ཟུར་གྱིས་གཞོགས་འཕུས་བྱེད་
ཀྱང་རུང་ངོ་། །བགྲངས་པ་ལ་ནི་དངོས་གཞིའོ། །ཞེས་གསུངས་ཏེ། འཕྱ་བའི་ལྟུང་བྱེད་
ཀྱི་བྱེད་པ་པོ་གང་ཞེ་ན། དགེ་འདུན་གྱི་ལས་བྱེད་པའི་གང་ཟག་བཅུ་གཉིས་པོ་དག་བྱེད་
པ་པོ་ཉིད་ཡིན་ནོ། །གང་ཟག་བཅུ་གཉིས་པོ་དག་གང་ཞེ་ན། ཊཱི་ཀཾ་ལས། གནས་ཁང་
{བསྐོ་བ་དང}ཟས་ལ་བསྐོ་བ་གཉིས།༢ །ཐུག་པ་(འབྲིམ་པ་དང་》བག་ཚོས་(ཁུར་བའི་ཟས་ཀྱི་བརྡ་རྙིང་)འབྲིམ་
པ་གཉིས།༤ །ཕྲན་ཚེགས་{ཟས་ཀྱི་ལྷག་རོལ་ཕྱི་ཉིན་}འབྲིམ་པར་བྱེད་པ་དང་།། །སྣོད་བྱེད་འབྲུབ་
དང་གོས་ཀྱི་གཉིས {གོས་སྦེད་པ་དང་འགྱེད་པའོ)།ར །དབྱར་གྱི་རས་ཆེན་སྦེད་དང་འགེད(འགྱེད་པའི་
བརྡ་རྙིང་}།༡༠ །མངག་གཞུག་པ་དང་མཛེས་འཆོས་ཏེ།༡༢ །གང་ཟག་བཅུ་དང་གཉིས་པོ་
དག །སྟོན་པས་ཡང་དག་བཤད་པ་ཡིན། །ཞེས་སོ། །མངག་གཞུག་པ་ནི་གཙུག་ལག་
ཁང་སྐྱོང་གི་དགབ་ལེན་ཅིང་གྲོགས་བྱེད་པ་པོ་དང་། མཛེས་འཆོས་པ་ནི་གོས་བསྒོ་ཚུལ་
སོགས་སྤྱོད་ལམ་ལེགས་པར་འཆོས་པ་པོ་ཡིན་ནོ། །ཊི་ཀ་ལས། དེ་དག་ནི་དགེ་འདུན་གྱི་
ལས་བྱེད་པ་བསྙེན་པར་རྫོགས་པའི་དཔེ་ཙམ་དུ་ཟད་ཀྱི་འདིར་ཤིང་ཏོག་འབྲིམ་པ་ལ་
སོགས་པ་(སྡེར་སྤྱད་འབྲིམ་པ་དང་ཆུའི་ཞལ་ཏ་པ་སོགས)དག་ཀྱང་བསྡུའོ། །ཞེས་སོ། །འོ་ན་བསྐོས་པ་ཁོ་ན་
དགོས་སམ་ཞེ་ན། བསྐོས་པ་དག་བྱེད་པ་པོ་ཡིན་པར་མ་ཟད་མ་བསྐོས་པ་དག་ཀྱང་ངོ་སྟེ་
བྱེད་པ་པོ་ཉིད་ཡིན་ནོ་ཞེས་སྔ་མར་སྦྱར་རོ། །མ་བསྐོས་པ་ཞེས་པ་ནི་རྣམ་འབྱེད་འགྲེལ་
ལས། མ་བསྐོས་པ་ཞེས་བྱ་བ་ནི་རང་ཞུགས་པའོ་ཞེས་གཏན་ནས་མ་བསྐོས་ཀྱང་རང་
ཉིད་སྤྲོ་བས་ཞལ་ཏ་བྱེད་པའོ། །འགྲེལ་ཆུང་ལས། དགེ་འདུན་གྱི་ཆོ་གའི་ལས་ཀྱིས་ནི་མ་
བསྐོས་ཀྱི་ཁས་བསྐོས་པ་ལས་བྱེད་པ་ཞེས་ཀྱང་བཤད་དོ། །འོ་ན་བསྐོས་མ་བསྐོས་གང་
ཡིན་ཡང་ཞལ་ཏ་དངོས་སུ་བྱེད་བཞིན་པ་ཞིག་ལ་འཕྱ་བ་དགོས་སམ་ཞེ་ན། དགེ་འདུན་
གྱི་ལས་བྱེད་པའི་སྦྱོར་བ་བག་ཡངས་སུ་མ་བྱས་པ་བྱེད་པ་པོ་ཡིན་པར་མ་ཟད་སྦྱོར་བ་
དགུ་འཕྲོ་བཅད་ཅིང་རེ་ཞིག་ངལ་གསོས་ལ་བག་ཡངས་སུ་བྱས་པ་ཡང་ངོ་སྟེ་བྱེད་པ་པོ་
ཉིད་ཡིན་ནོ་ཞེས་སྦྱར་རོ། །གཞན་ཁོ་ནའི་དོན་དུ་འཕྱའམ་གཞོགས་འཕྱས་བྱེད་ན་ཉེས་

བྱས་སུ་འགྱུར་བས་ལྟུང་བྱེད་སྐྱེད་པ་ལ་ནི་གཙོ་བོ་རང་ལ་གནས་མལ་སོགས་ངན་པ་ཆེད་
དུ་སྟོབ་པ་མ་ཡིན་ཡང་བདག་ལ་ཆེད་དུ་འདིས་གནས་མལ་སོགས་ངན་པ་སྟོབ་བོ་ཞེས་
བདག་ཉིད་ཀྱི་དགོས་པ་དང་འབྲེལ་བའི་དོན་གྱིས་གང་ལ་འཕྱ་བའི་ཡུལ་དགེ་སློང་དེས་
ཐོས་པར་མིང་ནས་འབྱིན་ཏེ་འཕྱ་ཡང་ལྟུང་བྱེད་སྐྱེད་པར་རུང་མིང་ནས་མི་སྨོས་པར་ཡུལ་
དགེ་སློང་དེས་ཐོས་པར་ཁ་ཅིག་འདི་ལྟར་བྱེད་དོ་ཞེས་ཟུར་གྱིས་གཞོགས་འཕྱས་བྱེད་
ཀྱང་ལྟུང་བྱེད་སྐྱེད་པར་རུང་ངོ༌། །ལྐོག་ནས་འཕྱ་ན་ཉེས་བྱས་སོ། །དེ་རྫུན་གྱིས་བྱེད་པ་
ཞིག་དགོས་ཏེ། ཊཱི་ཀ་ལས། འཕྱ་བ་དང་གཞོགས་འཕྱས་བྱེད་པ་དེ་གཉིས་ཀྱང་གལ་ཏེ་
སྐུར་བར་གྱུར་པ་ཡིན་ན་དེའི་ཚེ་ཁ་ན་མ་ཐོ་བ་འདིར་འགྱུར་གྱི་བདེན་པ་ཡིན་ན་ནི་མི་
འགྱུར་རོ། །ཞེས་གསུངས་པས་སོ། །འཕྱ་བ་དང་གཞོགས་འཕྱས་བྱེད་པ་དེ་ངོ་ཚ་བ་སྐྱེད་
པའི་ཕྱིར་དགེ་འདུན་གྱིས་གསོལ་བ་འབའ་ཞིག་པའི་ལས་ཀྱིས་དམན་པའི་གྲངས་སུ་
བགྲངས་པ་ལ་དེ་ལྟར་བགྲངས་ནས་ཀྱང་འཕྱ་བ་དང་གཞོགས་འཕྱས་བྱེད་པ་ནི་ལྟུང་
བྱེད་ཀྱི་དངོས་གཞི་ཉིད་ཀྱི་བྱེད་པ་པོའོ། །མ་བགྲངས་པར་འཕྱ་བ་དང་གཞོགས་འཕྱས་
བྱེད་པ་ནི་ཉེས་བྱས་ཀྱི་བྱེད་པ་པོའོ། །དེ་ལྟར་རྣམ་འབྱེད་འགྲེལ་ལས། ཉེས་པ་དང་ལྡན་
པ་ཉིད་དུ་བགྲངས་ཀྱང་ཉེས་པ་དེ་ལས་ཕྱིར་མི་ལྡོག་པ་ནི་ཤིན་ཏུ་ངོ་ཚ་མེད་པའི་ཕྱིར་
བགྲངས་པ་ལས་དངོས་གཞིར་བཞག་ལ། མ་བགྲངས་པ་ལས་ཉེས་བྱས་སུ་བཞག་གོ །
ཞེས་གསུངས་པའི་ཕྱིར་རོ། །དགེ་སློང་གིས་དགེ་སློང་ལས་གཞན་དགེ་སློང་མ་སོགས་ལ་
འཕྱའམ་གཞོགས་འཕྱས་བྱེད་ན་ཉེས་བྱས་འབྱུང་བར་ཞུ་བ་ལས་གསུངས་སོ། །གཉིས་
པ་ནི། ཅུང་ཟད་ཙམ་ཡང་དང་དུ་ལེན་པར་མི་ནུས་པ་ལ་ནི་བརྗོད་པར་མི་བྱའོ། །ཞེ་སྡང་
བར་གྱུར་པ་དེ་རང་གིས་ལས་སུ་བསྐོ་བར་མི་བྱའོ། །ཞེས་གསུངས་ཏེ། ཚིག་ཅུང་ཟད་
ཙམ་ཡང་དང་དུ་ལེན་པར་མི་ནུས་པ་ཁྲོ་གཏུམ་ཅན་སླར་འཐབ་མོ་བྱེད་ཅིང་འཁོན་དུ་
འཛིན་པ་ལ་ནི་ལྟུང་བ་ཕྱིར་བཅོས་པར་བསྐུལ་བ་ལ་སོགས་པ་མངོན་སུམ་དུ་ཅུང་ཟད་
ཀྱང་བརྗོད་པར་མི་བྱའོ། །དེས་ན་གཞན་ལ་བརྒྱུད་པ་ལ་སོགས་པའི་ཐབས་ཀྱིས་བརྗོད་

པར་བྱའོ། །རང་ལ་ཞེ་སྡང་བས་མི་དགའ་བར་གྱུར་པ་ཅུང་ཟད་ཙམ་ཡང་དང་དུ་ལེན་པར་
མི་ནུས་པ་དེ་རང་གིས་དངོས་སུ་དགེ་འདུན་ལ་སོགས་པའི་ལས་སུ་བསྐོ་བར་མི་བྱའོ། །
བརྒྱུད་པས་ནི་བསྐོ་བར་བྱའོ་ཞེས་ཊཱི་ཀ་ལས་སོ། །དགེ་སློང་འཁོན་ཡོད་པ་ལ་བདག་
གིས་ལས་སུ་མི་བསྐོ་ལས་སུ་བསྐོ་དགོས་ན་ཡང་དགེ་སློང་འཁོན་མེད་པ་ལས་བསྐོར་
གཞུག་གོ་ཞེས་འགྲེལ་ཆུང་ལས་སོ། །དགེ་འདུན་གྱི་ལས་བྱེད་པའི་ཞལ་ཏ་པ་འཕྱ་བའི་
ལྟུང་བྱེད་དོ།། །།
གསུམ་པ་བཀའ་བསྒོ་བ་སོགས་ལ་གནོད་པ་བསྒོ་བ་རྣར་གཟོན་ལ་བཞི་ལས། དང་པོ་
དགེ་འདུན་གྱི་བསླབ་བྱ་ནི། གླེང་བར་གཏོགས་པའི་བསྒོ་བ་ཚིག་གིས་རྣ་ལ་གཟོན་པ་
དང་། ཅང་མི་སྨྲ་བས་རྣ་ལ་གཟན་པ་དང་། གང་ཟག་བསྟན་པ་རྣམས་ལ་ངོར་འཕྱ་བ་
དང་ཟུར་གྱིས་གཞོགས་འཕྱས་བྱེད་པ་གསོལ་བས་མི་བགྲང་བར་མི་བྱའོ། །ཞེས་གསུངས་
ཏེ། ཞར་བྱུང་གྲངས་སུ་གཞུག་པ་བཞི་སྟེ། བཞི་པོ་གང་ཞེ་ན། ལྟུང་བ་གླེང་བར་གཏོགས་
པའི་བསྒོ་བ་ཁྱོད་ལ་ལྟུང་བ་བྱུང་ངོ་ཕྱིར་བཅོས་ཀྱིས་ཤིག་ཅེས་པ་ལྟ་བུའམ་ཡང་ན་གླེང་པ་
པོས་དྲིས་པའི་ཚིག་ལ་ཚིག་གིས་རྣ་ལ་གཟོན་པ་སྟེ་ཚིག་གིས་ལན་ལོག་པར་བརྗོད་པ་
དང༌། ཅང་མི་སྨྲ་བས་རྣ་ལ་གཟོན་པ་དང་། རྣ་ལ་གཟན་ཞེས་པ་ནི་གཞན་གྱིས་སྨྲས་པའི་
ཚིག་རྣ་བར་ཚུལཾ་བཞིན་མི་ཉན་ཞིང་། ཆུད་གཟོན་པའི་དོན་ནོ། །གང་ཟག་སྔར་བསྟན་པ་
བཅུ་གཉིས་པོ་རྣམས་ལ་ངོར་མིང་ནས་འབྱིན་ཅིང་འཕྱ་བ་དང་། མིང་ནས་མི་འབྱིན་པར་
ཟུར་གྱིས་གཞོགས་འཕྱས་བྱེད་པ་སྟེ་བཞི་པོ་དེ་དག་ལོ་ངེད་ཀྱིས་ཁྱོད་ཀྱི་སྤྱོད་པ་དམ་པ་
མ་ཡིན་པ་འདི་འདྲ་བ་ཤེས་ཏེ། ཁྱོད་གང་ཟག་སྤྱོད་པ་དམ་པ་མ་ཡིན་པ་དང་ལྡན་པ་དེ་ལྟ་
བུ་དག་གི་ནང་དུ་བཅུག་གོ་སོགས་གསོལ་བས་ཏེ་གསོལ་བ་འབའ་ཞིག་པའི་ལས་ཀྱིས་
ངོ་ཚ་མེད་པ་དང་ཁྲེལ་མེད་པ་རྣམ་པ་དེ་ལྟ་བུ་ཉིད་ཀྱི་གྲངས་སུ་མི་བགྲང་བར་མི་བྱའོ། །
དེ་ཡང་རྒྱུ་ངན་པ་གཏོང་བའི་དགོས་པ་ཡོད་པའི་ཕྱིར་རོ། །གཉིས་པ་ལྟུང་བ་རྣམ་གཞག་
ལ་བཞི་ལས། དང་པོ་གླེང་གཞི་ནི་ཡུལ་ཀོའུ་ཤམ་བྷིར་གང་ཟག་འདུན་པས་ཉོན་མོངས་

པ་ལོག་ཐབས་བྱེད་པས་ཉེས་པ་དགེ་སློང་གིས་བསྒོ་བ་རྣ་ལ་གཟན་པས་འདི་བཅས་སོ། །
གཉིས་པ་དགག་བྱ་ནི་དངོས་སུ་རང་རིགས་ཀྱི་སེམས་བདེ་བ་ལ་གནོད་པ་དང་། བརྒྱུད་
ནས་ཚུལ་ཁྲིམས་ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་ལ་
དགེ་སློང་གིས་ཆོས་དང་ལྡན་པར་བསྒོ་བའམ། དོན་གང་ཞིག་དྲིས་པ་ལ་རང་དགར་ངག་
མཚན་ཉིད་ལྔ་ལྡན་གྱིས་ལན་ལོག་པར་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས་ལས། དང་པོ་དངོས་གཞི་ནི། དགེ་སློང་གིས་
བསྒོ་བ་རྣ་ལ་གཟོན་ནའོ། །དེར་འདུན་པས་སོ། །གཞན་བརྗོད་པས་སོ། །ཞེས་གསུངས་
ཏེ། ཅི་ཞིག་བྱས་ན་བསྒོ་བ་རྣ་ལ་གཟན་པའི་ལྟུང་བྱེད་དུ་འགྱུར་ཞེ་ན། དགེ་སློང་གིས་
ཁྱོད་ལ་ལྟུང་བ་བྱུང་ངོ་ཕྱིར་བཅོས་ཀྱིས་ཤིག་ཅེས་བསྒོ་བ་ལ་སོགས་པ་ལ་ལན་ལོག་པ་
བརྗོད་པས་རྣ་ལ་གཟོན་ན་ལྟུང་བྱེད་སྐྱེད་པའོ། །བསམཾ་པ་ཇི་ལྟ་བུས་ཤེ་ན། ཡེངས་ཤིང་
བྲེལ་བ་ལ་སོགས་པའི་རྐྱེན་གཞན་གྱིས་མ་ཡིན་པར་རྣ་ལ་གཟོན་པ་དེར་འདུན་པས་སོ། །
ཇི་ལྟར་གཟོན་ན་འགྱུར་ཞེ་ན། དགེ་སློང་གིས་བསྒོ་བའམ་ཡང་ན་དོན་གང་ཞིག་དྲིས་པ་
ལ་ལན་གཞན་ཏེ་ལན་ལོག་པ་བརྗོད་པས་སོ། །གཞན་ཁྱིམ་པ་སོགས་ཀྱིས་བསྒོ་བ་རྣ་ལ་
གཟོན་ན་ཉེས་བྱས་འབྱུང་བར་ཞུ་བ་ལས་གསུངས་སོ། །གཉིས་པ་ན་སྨད་པ་ནི། ཅང་མི་
སྨྲ་བས་ན་ཉེས་བྱས་སོ། །མི་དྲན་ནོ་ཞེ་ན་ཡང་ངོ་། །ཞེས་གསུངས་ཏེ། དགེ་སློང་གིས་
བསྒོ་བ་ལ་ལན་ཅང་མི་སྨྲ་བས་རྣ་ལ་གཟན་ན་ཉེས་བྱས་སོ། །རྣམ་འབྱེད་ལས། ཁ་ན་བ་
དང་། ཁས་སྨན་འཛིན་པ་ལ་ལྟུང་བ་མེད་དོ། །ཞེས་སོ། །དྲན་བཞིན་དུ་རྣ་ལ་གཟན་པ་
དེར་འདུན་པས་མི་དྲན་ནོ་ཞེ་ན་ཡང་ཉེས་བྱས་འབྱུང་ངོ༌། །དགེ་སློང་གིས་དྲིས་པ་ལ་ཅང་
མི་སྨྲ་བ་དང་ཡང་ན་མི་དྲན་ནོ་ཞེས་རྣ་ལ་གཟོན་པར་བྱེད་ན་ཉེས་བྱས་སོ། །གསུམ་པ་
ལྟུང་མེད་ནི། གལ་ཏེ་བརྗོད་པར་བྱ་བ་སྡུག་བསྔལ་བར་འགྱུར་བ་ཡིན་ན་མེད་དོ། །དེའི་
ཕྱིར་གསད་པར་བྱ་བ་མཐོང་ངམ་ཞེས་འདྲི་བ་ལ་རེ་ཞིག་མེ་འདེ་ཞིག་རེ་ཞིག་སྐོམ་འཐུངས་
ཤིག་རེ་ཞིག་ངལ་བསོ་ཞིག་ནམ་མཁའ་མཐོང་ངོ་སེན་མོ་མཐོང་ངོ༌། །དོན་དམ་པར་

སེམས་ཅན་ནམ་གསད་པར་བྱ་བ་མ་མཐོང་ངོ་ཞེས་སྨྲས་ན་ལྟུང་བ་མེད་དོ། །ཞེས་གསུངས་
ཏེ། ཕ་རོལ་པོ་འདྲི་བའི་ལན་གལ་ཏེ་དྲང་པོར་སྨྲས་ན་བརྗོད་པར་བྱ་བ་ཉིད་ཀྱི་དོན་
སེམས་ཅན་གཞན་སྡུག་བསྔལ་བར་འགྱུར་བ་ཡིན་ན་དོན་གཞན་འདྲི་བ་ལ་ལན་གཞན་
བརྗོད་པའམ་ཅང་མི་སྨྲ་བ་ལ་ཉེས་པ་མེད་དོ། །དེའི་ཕྱིར་གཤེད་མ་དག་གིས་གསད་བྱའི་
རི་དྭགས་ལྟ་བུའི་སེམས་ཅན་ཞིག་བོར་ནས་དགེ་སློང་ལ་འདི་སྐད་ཅེས་གསད་པར་བྱ་བ་
གང་ཞིག་མཐོང་ངམ་ཞེས་འདྲི་བ་ལ་དེ་དགེ་སློང་གིས་མཐོང་བཞིན་དུ་དེ་དག་རིང་དུ་
ཐོགས་པར་བྱ་བའི་ཕྱིར་རེ་ཞིག་མེ་འདེ་ཞིག རེ་ཞིག་སྐོམ་འཐུངས་ཤིག རེ་ཞིག་ངལ་
བསོ་ཞིག་ཅེས་བརྗོད་པར་བྱའོ། །བདག་མི་གྲང་ངོ༌། །མི་སྐོམ་མོ། །མི་ངལ་ལོ། །འདི་
ལྟར་བདག་གིས་གསད་པར་བྱ་བ་འདྲིའོ་ཞེས་ཟེར་ན། ནམ་མཁའ་ལ་བལྟས་ཏེ་ནམ་
མཁའ་མཐོང་ངོ༌། །སེན་མོ་ལ་བལྟས་ཏེ་སེན་མོ་མཐོང་ངོ་ཞེས་བརྗོད་པར་བྱའོ། །གལ་
ཏེ་དེས་འདི་སྐད་ཅེས། ནམ་མཁའ་མི་འདྲིའོ། །བདག་གིས་སེན་མོ་མི་འདྲིའོ། །འདི་ལྟར་
བདག་གིས་གསད་པར་བྱ་བ་འདྲིའོ་ཞེས་ཟེར་ན། འདུ་བྱེད་ཐམས་ཅད་བདག་མེད་པ་
འམ་སྟོང་པ་ཉིད་དུ་ཡིད་ལ་བྱས་ནས་དོན་དམ་པར་སེམས་ཅན་ནམ་གསད་པར་བྱ་བ་མ་
མཐོང་ངོ་ཞེས་སྨྲས་ན་ལྟུང་བ་མེད་དོ། །འདི་ནི་འདུ་བྱེད་ཐམས་ཅད་བདག་མེད་པའམ་
སྟོང་པ་ཉིད་དུ་ཡིད་ལ་བྱས་ནས་དེ་ལྟར་སྨྲས་ན་བརྗོད་བྱ་ལ་འདུ་ཤེས་མ་བསྒྱུར་ཡང་གོ་
བྱ་ལ་འདུ་ཤེས་བསྒྱུར་བས་རྫུན་ཡིན་ཡང་གསོད་བྱེད་གཞན་གྱི་མི་དགེ་བ་དང་གསད་བྱ་
གཞན་གྱི་སྲོག་ཆད་པ་བསྐྱབ་པའི་ཕྱིར་རྫུན་དེ་ཙམ་ཞིག་གནང་བ་ཡིན་ནོ། །འོ་ན་རང་
བཞིན་གྱི་ཁ་ན་མ་ཐོ་བ་གནང་བར་ཐལ་ཞེ་ན། དགེ་མི་དགེ་ནི་བསམ་པའི་རྗེས་སུ་འབྲང་
བས་ན་རྫུན་ཐམས་ཅད་རང་བཞིན་གྱི་ཁ་ན་མ་ཐོ་བར་མ་གྲུབ་གསུང་ངོ་ཞེས་མཚོ་ཊཱིཀ་
སོགས་སུ་གསུངས་སོ། །བཞི་པ་བསླབ་བྱ་གཞན་བསྟན་པ་ནི། གང་དུ་ཆེ་གཞི་ཉིད་བྱ་
དགོས་པའི་གནས་དེར་བསྟེན་པར་མི་བྱའོ། །གནོད་པའི་སྒོ་མ་བཅད་པས་ཆེ་གཞི་དབྱེ་
བར་མི་བྱའོ། །ཞེས་གསུངས་ཏེ། གཞན་དག་རྐྱེན་གང་རུང་གིས་འཛིང་རྩོད་བྱུང་བ་ལ་

བདེན་རྫུན་དབྱེ་བའི་དཔང་པོ་དགེ་སློང་གིས་བྱེད་མི་རུང་བས་གནས་གང་དུ་གཞན་དག་
འཐབ་ནས་བདེན་རྫུན་གྱི་ཆེ་གཞི་སྟེ་དཔང་པོ་ཉིད་བྱ་དགོས་པའི་གནས་དེར་དགེ་སློང་
གིས་བསྟེན་པར་རམ་གནས་པར་མི་བྱའོ། །ལུང་ལས། དགེ་སློང་འཐབ་མོའི་ནང་དུ་
གནས་པར་མི་བྱ་ཞིང་ཆེ་གཞི་དབྱེ་བར་མི་བྱ་སྟེ་ཐག་རིང་པོ་ཁོ་ནར་བྱོལ་བར་བྱའོ། །དགེ་
སློང་འཐབ་མོའི་ནང་དུ་གནས་སམ་ཆེ་གཞི་འབྱེད་ན་འགལ་ཚབས་ཅན་དུ་འགྱུར་རོ་ཞེས་
གསུངས་སོ། །གལ་ཏེ་ཆེ་གཞི་བྱ་དགོས་པར་གྱུར་ཅིང་ཆེ་གཞི་ཕྱེ་བ་ན་འཁོན་པ་སྡུམ་མ་
ནུས་ཚེ་ཕན་ཚུན་བསད་པ་ལ་སོགས་པ་གནོད་པ་བྱུང་དུ་དོགས་ན་གནོད་པ་འབྱུང་བར་
འགྱུར་བའི་སྒོ་གཅད་དགོས་ལ། དེ་ལྟར་གནོད་པའི་སྒོ་མ་བཅད་པས་ཆེ་གཞི་དབྱེ་བར་
མི་བྱའོ། །ཕྱིས་གནོད་པ་མི་བྱ་བར་མི་བཏུབ་ན་ཁ་བཙུམས་ཏེ་འདུག་གོ་ཞེས་འགྲེལ་ཆུང་
ལས་གསུངས་སོ། །དྲིས་པ་དང་བསྒོ་བ་གཉིས་གང་ཡིན་ཡང་དགེ་སློང་གིས་རྣ་ལ་གཟོན་
ན་ལྟུང་བྱེད་འབྱུང་ཡང་ཕྱོགས་གཅིག་གི་མིང་གིས་བསྒོ་བ་རྣ་ལ་གཟོན་པའི་ལྟུང་བྱེད་དོ་
ཞེས་སོ།། ། །
བཞི་པ་མལ་ཆ་ལ་གནོད་པའི་ལྟུང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་
དུ་གང་ཟག་དགེ་སློང་མང་པོས་ཉོན་མོངས་པ་དྲོད་མི་ཤེས་པ་དང་སོ་སོར་མ་བརྟགས་
པས་ཉེས་པ་གནས་མལ་མང་པོ་བླ་གབ་མེད་པར་བཞག་པ་ཆུད་ཟོས་པས་འདི་བཅས་སོ། །
གཉིས་པ་དགག་བྱ་ནི་རང་རིགས་ཀྱི་དགེ་འདུན་གྱི་གནས་མལ་ཆུད་ཟ་བར་འགྱུར་བའོ།
གསུམ་པ་ངོ་བོ་ནི་བཅས་ལྡན་དགེ་སློང་རང་ངམ་བསྐོས་པས་བླ་གབ་མེད་པ་ལྟ་བུ་ཕན་
ཕུན་དུ་འགྱུར་བའི་ཉེན་ཅན་གྱི་ཕྱོགས་སུ་བཞག་པའི་དགེ་འདུན་གྱི་གནས་མལ་རུང་བ་
ཚད་ལྡན་དེ་བར་ཆད་ཀྱི་རྐྱེན་མེད་པར་རང་གིས་མ་བསྡུས་སམ་གཞན་སྡུད་དུ་མ་བཅུག་
ཅིང་མ་བཅོལ་བ་ལས་ཕན་ཕུན་དུ་གྱུར་པའམ་འདོམ་བཞི་བཅུ་རྩ་དགུ་འདས་པ་ལས་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། རྣམ་གཞག་དང༌།
བསླབ་བྱའོ། །དང་པོ་ལ་གཉིས། ཡན་ལག་གི་མཚན་ཉིད་དང་། སེལ་བའོ། །དང་པོ་ལ་

གཉིས་ལས། དང་པོ་མདོར་བསྟན་པ་ནི། ཁྲི་དང་ཁྲིའུ་དང་སྟན་ནང་ཚངས་ཅན་དང་ལྔ་
བ་དང་སྔས་དང་གོར་བུ་ཞེས་བྱ་བ་ནི་གནས་མལ་ལོ། །འདོམ་བཞི་བཅུ་རྩ་དགུ་ཚུན་ཆད་
ནི་དེའི་ཉེ་འཁོར་རོ། །བསྐོར་བ་ལ་ནི་སྒོ་ཁང་ནས་སོ། །དེ་ལས་འདའ་བར་བྱ་བའི་ཕྱིར་
བརྗེད་པས་ཀྱང་འགྲོ་བ་དང་ནང་དུ་གཉིད་ལོག་པ་དང་སྙོམས་པར་ཞུགས་པ་ལ་སོགས་
པས་ནི་ལྐོག་ཏུ་གྱུར་པ་ཡིན་ནོ། །ཕན་ཕུན་གྱི་མདུན་རོལ་ཏུ་ནི་སྦྱོར་བའོ། །ཕན་ཕུན་དུ་
གྱུར་པ་དང་འདས་པ་ལ་ནི་མཐའོ། །བརྟུལ་བར་བྱས་སམ་བྱེད་དུ་བཅུག་པ་ལ་ནི་དེ་དག་
མི་འབྱུང་ངོ་། །བཅོལ་བའི་དགེ་སློང་ཡོད་པ་ལ་ཡང་དེ་མི་འབྱུང་ངོ་། །ཉམ་ང་བ་དང་
འཕྲད་པ་ལ་ཡང་མི་འབྱུང་ངོ་། །སྤྱོད་པ་ནི་བྱེད་པ་དང་འདྲའོ། །ཞེས་གསུངས་ཏེ། ལྟུང་
བ་འདིའི་གཞིའི་ཡན་ལག་གི་གནས་མལ་དེ་གང་ཞེ་ན། མཚན་མོ་ཉལ་བའི་མལ་ཁྲི་དང༌།
རྐང་རྟེན་གྱིའམ་འདུག་པའི་ཁྲིའུ་དང་རས་བལ་ལ་སོགས་པས་བརྫངས་པའི་སྟན་ནང་
ཚངས་ཅན་དང་། བལ་ལས་བྱསཾ་པའི་གོས་སྤུ་ཅན་གྱི་ལྭ་བ་དང༌། སྔས་ནང་ཚངས་ཅན་
ལ་སོགས་པ་དང་། གོར་བུ་སྟེ་སྟན་ཟླུམ་པོ་དང་དེ་བཞིན་དུ་སྟན་འབྱམ་དང་བེའུ་རས་
ཞེས་བྱ་བ་ལ་སོགས་པ་གནས་མལ་གྱི་ཡན་ལག་ཐམས་ཅད་ནི་གནས་མལ་ལོ། །གནས་
མལ་གྱི་ཉེ་འཁོར་འདས་ན་ལྟུང་བྱེད་སྐྱེད་ན་དེའི་ཉེ་འཁོར་གྱི་ཚད་ཅི་ཙམ་ཞེ་ན། གནས་
མལ་འདུག་པའི་ཕྱོགས་ནས་བརྩམ་སྟེ་འདོམ་བཞི་བཅུ་རྩ་དགུ་ཚུན་ཆད་ནི་གནས་མལ་
དེའི་ཉེ་འཁོར་རོ། །གལ་ཏེ་གནས་མལ་འདུག་པའི་གནས་གཙུག་ལག་ཁང་དང་ཁང་
ཁྱིམ་སོགས་རྩིག་པ་སོགས་ཀྱིས་བསྐོར་བ་ལ་ནི་སྒོ་ཁང་ནས་སོ་སྟེ་སྒོ་ཁང་ནས་བརྩམས་
ནས་འདོམ་བཞི་བཅུ་རྩ་དགུ་ཚུན་ཆད་ནི་དེའི་ཉེ་འཁོར་རོ། །གནས་མལ་གྱི་ཉེ་འཁོར་དེ་
ལས་འདའ་བར་འགྲོ་བར་བྱ་བའི་ཕྱིར་མ་བརྗེད་པར་བློ་སྔོན་དུ་བཏང་བས་འགྲོ་ན་ལྟུང་
བྱེད་སྐྱེད་པར་མ་ཟད་བརྗེད་པས་ཀྱང་གནས་གཞན་དུ་འཕགས་ཤིང་འགྲོ་བ་ཡིས་ལྟུང་
བྱེད་སྐྱེད་པ་དང༌། དེ་བཞིན་དུ་གནས་མལ་གྱི་ནང་དུའམ་གནས་དེའི་ནང་དུ་ཞུགས་ཏེ་
གཉིད་ལོག་པ་དང་སྙོམས་པར་ཞུགས་པ་ལ་སོགས་པས་ནི་གནས་མལ་དེ་མངོན་སུམ་

དུ་གྱུར་པ་མ་ཡིན་པར་ལྐོག་ཏུ་གྱུར་ཅིང་ལྟུང་བ་སྐྱེད་པ་ཡིན་ནོ། །ལ་སོགས་པས་ནི་བྱ་བ་
གཞན་ལ་སེམས་གཡེང་བ་སོགས་ཕན་ཕུན་གྱི་རྐྱེན་གཞན་བསྡུས་སོ། །དེས་ན་དེ་ལྟར་
ལམ་འདས་པར་འགྲོ་བའམ་ཡང་ན་གཉིད་ལོག་པ་ལ་སོགས་པས་གནས་མལ་ཕན་ཕུན་
དུ་གྱུར་ན་ལྟུང་བ་སྐྱེད་དོ། །གནས་སྐབས་གང་ལ་ཁ་ན་མ་ཐོ་བ་གང་དུ་འགྱུར་ཞེ་ན།
འདོམ་བཞི་བཅུ་རྩ་དགུ་ལས་མ་འདས་པ་དང་ཕན་ཕུན་གྱི་མདུན་རོལ་ཏེ་ཕན་ཕུན་དུ་མ་
གྱུར་པའི་གནས་སྐབས་ཉིད་དུ་ནི་སྦྱོར་བའོ། །དེ་ལ་སྦྱོར་བའི་ཉེས་བྱས་སོ། །མཚམས་
ལས་མ་འདས་ཀྱང་གནས་མལཾ་ཕན་ཕུན་ཏེ་མ་རུང་བ་ཉིད་དུ་གྱུར་པ་དང་། ཕན་ཕུན་དུ་
མ་གྱུར་ཀྱང་འདོམ་བཞི་བཅུ་རྩ་དགུ་འདས་པ་ལ་ནི་མཐའ་དངོས་གཞིར་འགྱུར་བའོ། །
སྐབས་འདིར་ཕྲེང་རྒྱུད་ལས། སླར་ལོག་ཚེ་ན་མ་ཉམས་ན། །ཉེས་བྱས་དང་ནི་ལྡན་གྱུར་
ཏེ། །ཞེས་པའི་དོན་རོང་སྟོན་གྱིས་མཛད་པའི་འགྲེལ་པར་ཕྱིའི་ཉེ་འཁོར་ལས་འདས་ཀྱང་
སླར་ལོག་པའི་ཚེ་གནས་མལ་མ་ཉམས་ན་ཉེས་བྱས་དང་ནི་ལྡན་པར་འགྱུར་ཞེས་པའི་
དོན་དུ་འཆད་ཀྱང་། དེ་ལྟར་བཤད་ན་མདོ་རྩ་འགྲེལ་སོགས་དང་མི་འགྲིག་པས་ན་དེའི་
དོན་ཕྱིའི་ཉེ་འཁོར་ལས་མ་འདས་པར་སོང་ནས་སླར་ལོག་པའི་ཚེ་མ་ཉམས་ན་ཉེས་བྱས་
དང་ནི་ལྡན་ཞེས་པའི་དོན་དུ་འཆད་དགོས་སོ། །ཡང་དེ་ཉིད་ལས། གལ་ཏེ་རང་ཉིད་སྦ་
བརྟུལ་བྱེད་པའི་ཆེད་དུ་ལོག་པ་ལ་སྲོག་དང་ཚངས་སྤྱོད་ཀྱི་བར་ཆད་ཡོད་ན་མ་ལོག་ཀྱང་
ཉེས་པ་མེད་པར་བཤད་པས་མཚམས་ལས་འདས་པ་ཙམ་གྱིས་ལྟུང་བྱེད་དངོས་གཞི་མ་
ཡིན་ནོ་ཞེས་བཤད་ཀྱང་། མཚམས་ལས་འདས་ནས་བར་ཆད་ཀྱི་དབང་གིས་མ་ལོག་ན་
དངོས་གཞིའི་ལྟུང་བ་མི་འབྱུང་བར་ལུང་ལས་བཤད་པ་མེད་དེ། །མཚམས་ལས་འདས་
པ་ཙམ་གྱིས་ལྟུང་བ་དངོས་གཞི་ཡིན་པར་བཤད་པའི་ཕྱིར་ཏེ། རྣམ་འབྱེད་ལས། ཉེན་
ཀོར་མ་སྤངས་ན་ཉེས་བྱས་སུ་འགྱུར་ལ། ཉེན་ཀོར་སྤངས་ན་ལྟུང་བྱེད་དུ་འགྱུར་རོ། །
ཞེས་གསུངས་པའི་ཕྱིར་རོ། །སོར་འགྲེལ་མཛད་བྱང་མེད་པ་ལས། མཚམས་ལས་འདོམ་
བཞི་བཅུ་རྩ་དགུ་འདས་ནས་སྤྱིར་ལྟུང་བ་གཅིག ཅེས་དང་། སྟན་རིམ་པ་གཅིག་སྲིན་

བུས་བརྟོལ་ན་ལྟུང་བ། རླུང་གིས་བཟློག་ན་ལྟུང་བ། ཆར་བས་གཤེར་ན་ལྟུང་བ་སྟེ། ཁྲི་
སྟན་རེ་རེ་ཞིང་ལྟུང་བ་རེ་རེ་འགྱུར་རོ། །ཞེས་གསུངས་སོ། །གནས་མལ་བླ་གབ་མེད་
པའི་གནས་ནས་བརྟུལ་བར་ཏེ་ཕྱོགས་གཅིག་ཏུ་བསྡུས་པར་རང་གིས་བྱས་སམ་གཞན་
མངོན་སུམ་དུ་བྱེད་དུ་བཅུག་པ་ལ་ནི་སྦྱོར་བ་དང་མཐའི་ལྟུང་བ་དེ་དག་མི་འབྱུང་ངོ༌། །
མངོན་སུམ་དུ་བརྟུལཾ་བ་མ་ཡིན་ཡང་གནས་མལ་འདི་སྡུས་ཤིག་ཅེས་སྡུད་པར་བཅོལ་
བའི་དགེ་སློང་ཡོད་པ་ལ་བཅོལ་བ་ཡང་སྦྱོར་བ་དང་མཐའི་ལྟུང་བ་དེ་དག་མི་འབྱུང་ངོ༌། །
མེ་ཆུ་ལ་སོགས་པའི་རྐྱེན་བྱུང་སྟེ་སྲོག་དང་ཚུལ་ཁྲིམས་དང་ཚངས་སྤྱོད་ཀྱི་བར་ཆད་ཉམ་
ང་བ་དང་འཕྲད་པ་ལ་ཡང་སྦྱོར་མཐའི་ལྟུང་བ་དེ་དག་མི་འབྱུང་ངོ་། །གཞན་གྱིས་གནས་
མལ་བླ་གབ་མེད་པར་བཏང་ཟིན་པ་ལ་རང་གིས་ལོངས་སྤྱོད་པ་ནི་དེ་མ་བསྡུས་ཤིང་སྡུད་
དུ་མ་བཅོལ་བར་འགྲོ་ན་ལྟུང་བྱེད་དུ་འགྱུར་ཏེ། དཔེར་ན་རང་གིས་འདིང་བར་བྱེད་པ་དེ་
མ་བསྡུས་ཤིང་སྡུད་དུ་མ་བཅོལ་བར་འགྲོ་ན་ལྟུང་བྱེད་དུ་འགྱུར་བ་དང་འདྲའོ། །གཉིས་
པ་བསླབ་བྱའི་སྒོ་ནས་རྒྱས་པར་བཤད་པ་ནི། གཉིས་ཀ་ཅིག་ཅར་སྤྱོད་སྤྱོད་པ་ལ་ནི་ཕྱིས་
ལངས་པས་བྱ་བ་དང་ལྡན་པ་ཡིན་ནོ། །གལ་ཏེ་མཉམ་དུ་ན་གཞོན་པས་སོ། །མཉམ་པ་
ཉིད་ཡིན་ན་གཉིས་ཀས་སོ། །ངོ་ཚ་མེད་པ་དང་ནང་དང་བཅས་པ་དང་རྒས་པ་དང་ན་བ་
དང་བསྙེན་པར་མ་རྫོགས་པ་རྣམས་ལ་ནི་འདི་བཅོལ་བར་བྱ་བ་མ་ཡིན་པ་ཉིད་དོ། །
གཙུག་ལག་ཁང་འདི་རེ་ཞེའམ་ལྟོས་ཤིག་ཅེའམ། གནས་མལ་འདི་རེ་ཞེའམ་སྡུས་ཤིག་
ཅེའམ། སྒོ་ལྕགས་ཆུག་ཅིག་ཅེས་བྱ་བ་ལྟ་བུ་ནི་བཅོལ་བ་དག་ཡིན་ནོ། །ཕན་ཕུན་ནི་
གསུམ་སྟེ། རླུང་གིས་བཟློག་པ་དང་། ཆར་བས་རིམ་པ་གཞན་བསླེབས་པ་དང་། སྲིལ་
ལ་སོགས་པས་ཀྱང་ངོ་། །དེ་ལ་དགེ་འདུན་གྱི་གནས་མལ་རང་ངམ་བསྐོས་པས་བླ་གབ་
མེད་པར་བཞག་པ་བྱས་པ་ལྟ་བུ་ནི་བྱེད་པ་པོ་དག་ཡིན་ནོ། །མཐར་ཐུག་ན་དངོས་གཞིའོ། །
སྦྱོར་བ་ལ་ནི་ཉེས་བྱས་ཀྱིའོ། །ཞེས་གསུངས་ཏེ། དགེ་སློང་གཉིས་ཀ་ཁྲི་ལ་སོགས་པ་
གནས་མལ་གཅིག་ཉིད་ལ་ཅིག་ཆར་ལོངས་སྤྱོད་སྤྱོད་པ་ལ་ནི་གང་ཕྱིས་གདན་ལས་

ལངས་པས་གནས་མལ་བླ་གབ་མེད་པ་ནས་བསྡུ་བར་བྱ་བ་དང་ལྡན་པ་ཡིན་ནོ། །འདི་
ལ་སོར་འགྲེལ་ཀུན་བཏུས་ལས། སྤྱོད་པ་ནི་བྱེད་པ་དང་འདྲ་བས་གཞན་དང་གཉིས་ཅིག་
ཆར་སྤྱོད་སྤྱོད་པ་ལ་ནི་སྔར་ལངས་པ་ལ་ཉེས་བྱས་སོ། །ཞེས་གསུངས་ཀྱང་། འགྲེལ་ཆུང་
ལས། སྟན་གཅིག་ལ་དགེ་སློང་གཉིས་སྤྱོད་སྤྱོད་པ་ལས་གཅིག་ཕྱི་ན་འདུག་པ་གཅིག་
སྔར་འགྲོ་ན་སྔ་མས་རྟུལ་ཅིག་ཅེས་མ་བསྒོ་ཡང་ཕྱི་མས་མ་བརྟུལ་ན་ལྟུང་བའོ། །སྔར་
སོང་བ་ལ་ནི་ཉེས་པ་མེད་དོ་ཞེས་གསུངས་པ་ལྟར་འཐད་སྙམ་སྟེ། མིན་ན་སྔར་འགྲོ་མི་
ཆོག་པར་འགྱུར་བའི་ཕྱིར་རོ། །གལ་ཏེ་དགེ་སློང་གཉིས་ཀ་མཉམ་དུ་ལངས་པར་གྱུར་ན་
གཞོན་པས་གནས་མལ་བརྟུལ་བར་བྱ་དགོས་སོ། །མ་བརྟུལ་ན་རྒན་པོ་ལ་ཉེས་བྱས་
དང་གཞོན་ནུ་ལ་ལྟུང་བྱེད་དོ། །ལོ་གྲངས་དང་བསླབ་པ་རྒན་གཞོན་མཉམ་པ་ཉིད་ཡིན་
ན་གཉིས་ཀས་གནས་མལ་བསྡུ་བར་བྱ་དགོས་སོ། །མ་བསྡུས་ན་གཉིས་ཀ་ལ་ལྟུང་བྱེད་
དོ། །བཅོལ་ཏེ་འགྲོ་བར་བཤད་ན་གང་ལ་བཅོལ་བར་བྱ་ཞེ་ན། ཚུལ་ཁྲིམས་ལ་གཡེལ་
བའི་ངོ་ཚ་མེད་པ་དང་ནང་ཞེ་འགྲས་པ་དང་བཅས་པ་དང་ཉམ་ཆུང་བའི་རྒས་པ་དང་
སྦྱོར་མི་བཟོད་པའི་ན་བ་དང་བསྙེན་པར་མ་རྫོགས་པ་སྟེ་ལྔ་པོ་དེ་རྣམས་ལ་ནི་གནས་
མལ་འདི་སྡུད་དུ་བཅོལ་བར་བྱ་བ་མ་ཡིན་པ་ཉིད་དོ། །འགྲེལ་ཆུང་ལས། བཅོལ་བར་
མི་ཆུད་དེ་ཡན་ལག་དང་ལྡན་ན་ལྟུང་བའོ། །ཞེས་གསུངས་སོ། །བཅོལ་བའི་ངོ་བོ་གང་ཞེ་
ན། བཅོལ་བ་ལྔ་སྟེ། གཞིའི་སྒོ་ནས་བཅོལ་བ་གཙུག་ལག་ཁང་འདི་རེ་ཞེའམ། གཙུག་
ལག་ཁང་ལྟོས་ཤིག་རྩེའམ། ངོ་བོ་བཅོལ་བ་གནས་མལ་འདི་རེ་ཞེའམ། གནས་མལ་
སྡུས་ཤིག་རྩེའམ། སྡོམ་བྱེད་ཀྱི་སྒོ་ནས་བཅོལ་བ་སྒོ་ལྕགས་ཆུག་ཅིག་ཅེས་བྱ་བ་རྣམ་པ་
ལྔ་པོ་དེ་ལྟ་བུ་ནི་བཅོལ་བ་དག་ཡིན་ནོ། །དེ་དག་གི་ནང་ནས་གང་ཡང་རུང་བ་གཅིག་
བསྒོ་ན་ཡང་བཅོལ་བ་ཡིན་ནོ། །དེས་ན་གནས་མལ་གཙུག་ལག་ཁང་གི་ནང་དུ་ཡོད་ཀྱང་
སྒོ་ལྕགས་མ་བཅུག་པའི་དབང་གིས་རླུང་སོགས་ཀྱིས་ཕན་ཕུན་དུ་གྱུར་པའི་ཉེན་ཡོད་ན་
ཡན་ལག་གཞན་ཚང་ན་ལྟུང་བ་འབྱུང་ངོ༌། །སྔར་ཕན་ཡུན་དུ་གྱུར་པ་ཞེས་སྨོས་པ་དེའི་ངོ་

བོ་གང་ཞེ་ན། ཕན་ཕུན་ནི་གསུམ་སྟེ། རླུང་གིས་གནས་མལ་བཟློག་པ་དང་། ཆུར་བས་
གནས་མལ་གྱི་རིམ་པ་གཞན་བསླེབས་པར་གཤེར་བར་གྱུར་པ་དང་། སྣམ་བུ་སོགས་
སྤུས་བཟོས་པའི་དངོས་པོ་རྣམས་ཟ་བའི་འབུ་ཆུང་ངུ་སྲིལ་དང་གྲོགས་མཁར་བྱེད་པ་ལ་
སོགས་པས་ཀྱང་ཟོས་ནས་གནས་མལ་གྱི་རིམ་པ་གཞན་བསླེབས་པ་སྟེ། དེ་གསུམ་ལས་
གང་བྱུང་ཡང་རུང་སྟེ་ཕན་ཕུན་དུ་གྱུར་པ་ཞེས་བྱ་བ་ཡིན་པས་ལྟུང་བ་འབྱུང་ངོ༌། །ཕན་
ཕུན་གསུམ་པོ་འདིས་ནི་མེས་ཕན་ཕུན་ཡང་མཚོན་པ་སྟེ། མེ་ཏོག་ཕྲེང་རྒྱུད་ལས། མེ་དང་
རླུང་དང་ཆར་བ་ཡིས། །དབྱེ་བས་ཕན་ཕུན་གསུམ་དུ་གསུངས། །རིམ་པ་གསུམ་པར་
ཚིག་ན་ནི། །མེ་ཡི་ཕན་ཕུན་ཞེས་བྱའོ། །ཞེས་སོ། །གནས་མལ་བླ་གབ་མེད་པར་འཇོག་
པ་དེ་ལ་དགེ་འདུན་གྱི་གནས་མལ་ཉིད་དགེ་སློང་རང་ངམ་རང་གིས་བསྐོས་པས་བླ་གབུ་
སྟེ་སྟེང་གཡོགས་མེད་པར་བཞུག་པར་བྱས་པ་ལྟ་བུ་ནི་ལྟུང་བྱེད་འདི་སྐྱེད་པའི་བྱེད་པ་པོ་
དག་ཡིན་ནོ། །ལྟ་བུ་ཞེས་པས་ནི་སྟེང་གཡོགས་ཡོད་ཀྱང་ས་གཞི་རླན་ཅན་སྲིལ་ལ་
སོགས་པས་ཕན་ཕུན་དུ་འགྱུར་བའི་ཉེན་ཅན་དུ་བཞག་པར་བྱས་པ་མཚོན་པའོ། །དེ་
གནས་སྐབས་གང་ལ་ཁ་ན་མ་ཐོ་བ་ཇི་ལྟ་བུའི་བྱེད་པ་པོ་ཡིན་ཞེ་ན་། མཐུར་ཐུག་ན་སྟེ་
འདོམ་བཞི་བཅུ་རྩ་དགུ་འདས་སམ་ཕན་ཕུན་དུ་གྱུར་ན་ལྟུང་བྱེད་དངོས་གཞི་ཉིད་ཀྱི་བྱེད་
པ་པོའོ། །མཐར་ཐུག་གི་སྔ་རོལ་སྦྱོར་བ་ལ་ནི་ཉེས་བྱས་ཀྱི་བྱེད་པ་པོའོ། །གཉིས་པ་
སེལ་བ་ནི། རེ་ཞིག་གི་དུས་སུ་གཞན་འདུག་པའི་བར་དུ་ཡང་དེའོ། །གང་ཟག་གི་ཡང་ངོ་། །
འོག་མ་བཞི་ལ་ཡང་ངོ་། །རེག་པར་བྱ་བ་མ་ཡིན་པ་ཉིད་ལ་ནི་མི་འགྱུར་རོ། །ཞེས་
གསུངས་ཏེ། དགེ་སློང་གིས་དགེ་འདུན་གྱི་མལ་སྟན་ལ་ལོངས་སྤྱོད་བཞིན་པ་ལ་གྲོགས་
གཞན་ཞིག་ཕྱིས་འོངས་ཏེ་མལ་སྟན་དེ་ལ་འདུག་ན་རེ་ཞིག་གི་དུས་ཏེ་ཡུན་ཅུང་ཟད་ཙམ་
གྱི་དུས་སུ་གང་ཟག་གཞན་གནས་མལ་དེ་ལ་འདུག་པའི་བར་སྐབས་དེ་ཉིད་དུ་གནས་
མལ་དེ་ཕན་ཕུན་དུ་གྱུར་ན་ཡང་དང་པོ་འཇོག་པའི་དགེ་སློང་དེ་ལ་ཉེས་བྱས་དེ་འབྱུང་བའོ། །
དེ་ཡང་ཊཱི་ཀ་ལས། དང་པོ་འཇོག་པའི་དགེ་སློང་དེ་ལ་ཉེས་བྱས་སུ་འགྱུར་ཏེ། ལྟུང་བྱེད་

དུ་ནི་མི་འགྱུར་རོ་ཞེས་སོ། །ཉེས་བྱས་འབྱུང་བའི་རྒྱུ་མཚན་ནི་ངག་གིས་དེ་ལ་མ་བཅོལ་
བའི་དབང་གིས་ཡིན་པར་བྱ་ཊིཀ་ཏུ་གསུངས་སོ། །བདག་སྔར་འགྲོ་ན་ཕྱི་མ་ལ་མལ་སྟན་
རྟུལ་ཅིག་ཅེས་བསྒོ་ལ་འགྲོའོ་མ་བསྒོ་བར་སོང་ན་ཉེས་བྱས་ཞེས་འགྲེལ་ཆུང་ལས་སོ། །
གང་ཟག་གི་གནས་མལ་བླ་གབ་མེད་པར་བཞག་སྟེ་འདོམ་བཞི་བཅུ་རྩ་དགུ་འདས་སམ་
ཕན་ཕུན་དུ་གྱུར་ན་ཡང་ཉེས་བྱས་འབྱུང་ངོ་། །བསླབ་པའི་གཞི་འདིའི་འོག་མ་གདིང་བ་
དང༌། སྐྱོད་པ་དང་། ཕྱིས་གནོན་དང༌། རྩ་བ་འབྱུང་བ་ལ་འདུག་པ་བཞི་ལ་ཡང་གང་
ཟག་གི་གནས་སུ་ནི་ཉེས་བྱས་འབྱུང་ངོ༌། །དགེ་སློང་གིས་རེག་པར་བྱ་བ་མ་ཡིན་པ་
གསེར་ལ་སོགས་པ་རིན་པོ་ཆེའི་ཁྲིའམ་ཁྲིའུ་ཉིད་ལ་ནི་བླ་གབ་མེད་པར་བཞག་སྟེ་མ་
བརྟུལ་ལམ་རྟུལ་དུ་མ་བཅུག་པར་སོང་ན་ཉེས་བྱས་སུ་ཡང་མི་འགྱུར་རོ། །དེ་དག་བརླིང་
བས་རླུང་ལ་སོགས་པས་ཕན་ཕུན་དུ་མི་འགྱུར་བའི་ཕྱིར་རོ། །འགྲེལ་ཆུང་ལས། རྐུན་
པོའི་རྐྱེན་ལྟ་བུ་བྱུང་ན་བརྟུལ་བའི་ཕྱིར་རེག་ཀྱང་སླ་སྟེ་བརྟུལ་དགོས་སོ། །ཞེས་སོ། །
གཉིས་པ་བསླབ་བྱ་ལ་དྲུག འགྲོ་བ་དང་འབྲེལ་བའི་བསླབ་བྱ་དང་། ཁྱིམ་དང་། ཡོན་
བདག་དང༌། ནད་པ་དང་། དགེ་བའི་ཕྱོགས་དང༌། གཙུག་ལག་ཁང་དང་འབྲེལ་བའི་
བསླབ་བྱའོ། །དང་པོ་ལ་གཉིས་ལས། དང་པོ་བསོད་སྙོམས་དང་འབྲེལ་བའི་བསླབ་བྱ་ནི།
བརྟུལ་བར་བྱ་བ་བཏིང་སྟེ་བསོད་སྙོམས་ལ་ཞུགས་པ་ན་གལ་ཏེ་རླུང་དང་ཆར་བ་འོང་ན་
གཙུག་ལག་ཁང་ན་འཁོད་པ་རྣམས་ཀྱིས་བརྟུལ་བར་བྱའོ། །དེའི་དོན་ཉིད་ལ་ཉེས་པ་
མེད་པ་དང་ན་སྨད་པ་མ་ཡིན་ནོ། །གལ་ཏེ་བརྗེད་པས་ལམ་རིང་དུ་འདས་སམ་ཕྱིན་ནས་
དྲན་པ་རྙེད་ན་ཕྱིན་ཆད་འདི་ལྟར་མི་བྱའོ་ཞེས་སེམས་བསྐྱེད་པར་བྱ་ཞིང་ཚིག་ཏུ་བརྗོད་
པར་ཡང་བྱའོ། །གལ་ཏེ་དགེ་སློང་ལམ་ནས་ཚུར་འོང་བ་ཞིག་དང་ཕྲད་པར་གྱུར་ན་
བརྟུལ་བའི་ཕྱིར་དེ་ལ་བཅོལ་བར་བྱའོ། །ཁས་བླངས་པས་སོན་པ་ཉིད་ན་དེས་བྱ་བ་ཉིད་
དོ། །ཞེས་གསུངས་ཏེ། བརྟུལ་བར་བྱ་བའམ་བསྡུ་བར་བྱ་བ་ཉིད་ཀྱི་གནས་མལ་བླ་གབ་
མེད་པར་བཏིང་སྟེ་བསོད་སྙོམས་ལ་ཞུགས་པ་ན་དེའི་ཚེ་གལ་ཏེ་རླུང་དང་ཆར་བ་འོང་ན་

དགེ་སློང་གཙུག་ལག་ཁང་ན་འཁོད་པ་རྣམས་ཀྱིས་གནས་མལ་བརྟུལ་བར་བྱའོ། །མ་
བསྡུས་ན་ཉེས་བྱས་སོ་ཞེས་འགྲེལ་ཆུང་ལས་སོ། །བསོད་སྙོམས་ལ་ཞུགས་པའི་དགེ་སློང་
དེ་ཉིད་ཀྱིས་ཀྱང་རླུང་དང་ཆར་བ་མཐོང་ནས་གུས་པར་བྱས་ཏེ་མྱུར་དུ་ཕྱིར་འོང་བར་བྱའོ་
ཞེས་ཊཱི་ཀ་ལས་སོ། །བསོད་སྙོམས་དེའི་དོན་ཉིད་ལ་གནས་མལ་མ་བསྡུས་པར་ཕྱིན་ན་
ཉེས་པ་མེད་པ་ཡང་མ་ཡིན་པ་དང་ལྟུང་བ་ན་སྨད་པ་ཡང་མ་ཡིན་ཏེ། ལྟུང་བྱེད་རྫོགས་
པར་སྐྱེད་པ་ཡིན་ནོ། །གལ་ཏེ་བསྡུ་བ་བརྗེད་པས་ཡུལ་གཞན་དུ་འགྲོ་ཞིང་ལམ་རིང་བ་
སྟེ་ཕྱེད་ལམ་ཙམ་དུ་འདུས་སམ་འགྲོ་དགོས་པའི་གནས་སུ་ཕྱིན་ནས་བདག་གིས་བླ་གབ་
མེད་པར་གནས་མལ་བཞག་པར་གྱུར་ཏོ་སྙམ་དུ་དྲན་པ་རྙེད་ན་ཕྱིན་ཆད་འདི་ལྟར་མི་
བྱའོ་ཞེས་སེམས་བསྐྱེད་པར་བྱ་ཞིང་ཚིག་ཏུ་ཡང་བརྗོད་པར་བྱའོ། །ཡུལ་མེད་ཀྱང་ཚིག་
ཏུ་བརྗོད་པར་བྱ་སྟེ། ཡིད་ལ་བསམས་པ་རྐྱང་བ་ལས་ཡིད་ལ་བསམས་ནས་ཚིག་ཏུ་
བརྗོད་པ་ནུས་པ་ཆེ་བའི་ཕྱིར་རོ། །གལ་ཏེ་ལམ་རིང་པོར་མ་ཕྱིན་པར་སླར་དྲན་པ་རྙེད་ན་
ནི་དགེ་སློང་དེས་ཕྱིར་ལོག་པར་བྱའོ་ཞེས་རང་འགྲེལ་ལས་སོ། །དགེ་སློང་དེ་ལམ་ཕྱེད་
ཕན་ཆད་དུ་ཕར་འགྲོ་བ་ན་གལ་ཏེ་དགེ་སློང་ལམ་ནས་ཚུར་འོང་བ་ཞིག་དང་མངོན་སུམ་
དུ་ཕྲད་པར་གྱུར་ན་གནས་མལ་སྡུད་པ་བརྗེད་དེ་བླ་གབ་མེད་པར་བཞག་པ་དེ་བརྟུལ་
བར་བྱ་བའི་ཕྱིར་དགེ་སློང་ཚུར་འོང་བ་དེ་ལ་གནས་མལ་བརྟུལ་བ་བཅོལ་བར་བྱའོ། ། །
ལམ་ནས་ཚུར་འོང་བ་ཞེས་སྨོས་པ་ནི་དཔེ་ཙམ་དུ་ཟད་དེ་གཞན་ལ་ཡང་རུང་ངོ༌། །དགེ་
སློང་ལམ་ནས་ཚུར་འོང་བ་དེས་གནས་མལ་བསྡུ་བར་ཁས་བླངས་པས་གནས་མལ་གྱི་
གནས་སུ་སོན་པ་ཉིད་ན་དགེ་སློང་དེས་གནས་མལ་བསྡུ་བ་དེ་བྱ་བ་ཉིད་དོ། །གལ་ཏེ་མ་
བསྡུས་ན་རང་འགྲེལ་ལས། འདིའི་གཞུང་ནི་གལ་ཏེ་དགེ་སློང་དེས་ཀྱང་དགེ་སློང་དེ་ལ་
ཁས་བླངས་ནས། གནས་མལ་དེ་བསྡུ་བར་མི་བྱེད་ན་ལྟུང་བྱེད་དུ་འགྱུར་བ་ཡིན་ནོ་ཞེས་
གསུངས་སོ། །ཞེས་སོ། །གཉིས་པ་གཞན་དང་འབྲེལ་བ་ནི། གནས་ནས་འཕགས་པར་
འགྱུར་བ་ན་ཉམ་ང་བ་དང་འཕྲད་པར་མི་འགྱུར་བ་ལྟ་ན་གནས་མལ་བསྡུ་བར་བྱའོ། །

གལ་ཏེ་དྲི་མ་ཅན་དུ་གྱུར་ན་སྨུག་པར་བྱའོ། །དེ་དབུལ་བར་བྱའོ། །ཡང་ན་བཅོལ་བར་
བྱའོ། །དགེ་སློང་ལའོ། །མེད་ན་དགེ་ཚུལ་ལའོ། །དེ་ཡང་མེད་ན་ཁྱིམ་བདག་ལའོ། །
ཐམས་ཅད་མེད་ན་ཕྱོགས་བཞིར་རྣམ་པར་བལྟས་ཏེ་ལྡེའུ་མིག་སྦས་ནས་འགྲོ་བར་བྱའོ། །
གལ་ཏེ་ལམ་གར་དགེ་སློང་མཐོང་ན་ཕྱོགས་དེ་དེ་ལ་བརྗོད་པར་བྱའོ། །ཞེས་གསུངས་ཏེ།
གལ་ཏེ་དགེ་སློང་གནས་ནས་འཕགས་པར་འགྱུར་བ་ན་གནས་མལ་སྡུད་ཅིང་བསྡད་ན་
མགྲོན་པོའི་རྗེས་མ་བསླེབས་ནས་སྲོག་དང་ཚངས་སྤྱོད་ལ་སོགས་པའི་བར་ཆད་དུ་འགྱུར་
བའི་རྐྱེན་ཉམ་ང་བ་དམག་དང་ཆོམ་རྐུན་པ་སོགས་དང་འཕྲད་པར་མི་འགྱུར་བ་ལྟ་ན་
གནས་མལ་བླ་གབ་མེད་པ་ན་འདུག་པའམ་སྐྱབས་ཡོད་པ་ན་འདུག་ཀྱང་རུང་བསྡུ་བར་
བྱའོ། །དགེ་སློང་འགྲོ་བར་ཆས་པས་གལ་ཏེ་གནས་མལ་རྡུལ་ལ་སོགས་པས་དྲི་མཾ་ཅན་
དུ་གྱུར་ན་ཕྱི་རོལ་རླུང་ལ་སོགས་པར་སྤྲུག་པར་བྱའོ། །དགེ་སློང་འགྲོ་བར་ཆས་པ་དེས་
དུས་ཀྱིས་ཐུབ་ཅིང་ཉམ་ང་བ་དང་འཕྲད་པར་མི་འགྱུར་ན་དགེ་འདུན་ནམ་གང་ཟག་
གཞན་གྱི་གནས་མལ་རང་གིས་ལོངས་སྤྱད་པ་དེ་ཁུངས་སུ་ཕྱིར་དབུལ་བར་བྱའོ། །དེ་
ཡང་གནས་མལ་དེ་དགེ་འདུན་གྱི་ཡིན་ན་ནི་གནས་མལ་གྱི་ཞལ་ཏ་པ་ལ་གཏད་ཅིང་གང་
ཟག་གི་ཡིན་ན་གང་ཟག་དེ་ལ་གཏད་པར་བྱའོ། །ཡང་དུས་ཀྱིས་མི་ཐུབ་ཅིང་ཉམ་ང་བ་
དང་འཕྲད་པར་འགྱུར་བ་ལྟ་ན་རང་གིས་བསྡུས་ཟིན་པའི་གནས་མལ་དེ་ཁྱོད་ཀྱིས་
གནས་མལ་འདི་བདག་པོ་འདི་ལ་གཏོད་ཅིག་ཅེའམ་ཁྱོད་ཀྱིས་འདི་གཉེར་ཀ་གྱིས་ཤིག་
ཅེས་བཅོལ་བར་བྱའོ། །སུ་ལ་བཅོལ་ཞེ་ན། དགེ་སློང་ལའོ། །དགེ་སློང་མེད་ན་དགེ་
ཚུལ་ལ་ཁྱོད་ཀྱིས་གནས་མལ་འདི་བདག་པོ་ལ་གཏོད་ཅིག་ཅེས་བཅོལ་བར་བྱའོ། །འོ་ན་
སྔར་བསྙེན་པར་མ་རྫོགས་པ་ལ་བཅོལ་བར་མི་བྱ་བར་གསུངས་པ་དང་འགལ་སྙམ་ན།
བསྙེན་པར་མ་རྫོགས་པ་ལ་གནས་མལ་སྡུད་པ་མི་བཅོལ་བ་དང་། རང་གིས་བསྡུས་ཟིན་
པའི་གནས་མལ་འདི་བདག་པོ་ལ་གཏོད་ཅིག་ཅེས་བཅོལ་བར་བྱ་བ་སྟེ་འགལ་བ་མེད་དོ། །
དགེ་ཚུལ་དེ་ཡང་མེད་ན་ཁྱིམ་བདག་ལ་བཅོལ་བར་བྱའོ། །བཅོལ་བར་བྱ་བའི་ཡུལ་དེ་

ཐམས་ཅད་མེད་ན་དགེ་སློང་དག་འོང་ངམ་མི་འོང་ཕྱོགས་བཞིར་རྣམ་པར་བལྟས་ཏེ་ལྡེའུ་
མིག་གཞན་གྱིས་མ་མཐོང་བར་སྦས་ནས་འགྲོ་བར་བྱའོ། །གལ་ཏེ་ལམ་གར་བདག་གི་
གནས་དེར་གཏོགས་པའི་དགེ་སློང་ཚུར་འོང་བ་མཐོང་ན་ལྡེ་མིག་སྦས་པའི་ཕྱོགས་དེ་
དགེ་སློང་དེ་ལ་བརྗོད་པར་བྱའོ། །གཉིས་པ་ཁྱིམ་གཞན་དུ་བོས་པ་དང་འབྲེལ་བའི་
བསླབ་བྱ་ནི། གལ་ཏེ་འོངས་པ་ན་ཁྱིམ་གཞན་དུ་མགྲོན་དུ་བོས་ཤིང་སྒོ་བཅད་པར་གྱུར་
ན་རྩིག་དྲུང་ངམ་ཤིང་ལྗོན་པའི་དྲུང་དུ་སྟན་བཞག་སྟེ་འཇུག་པར་བྱའོ། །དེར་སྟན་དག་
གཡར་པོར་སྦྱིན་ནོ། །རང་གིས་བསྐུར་བར་མི་བྱའོ། །དེ་ནི་ཁྱིམ་པ་དང་དགེ་ཚུལ་དག་
གིའོ། །མེད་ན་བསྐྱལ་བར་བྱ་བའི་ཕྱིར་ཁྱིམ་པ་ལ་བཅོལ་ཏེ་འདོང་བར་བྱའོ། །བདག་
ཅག་གིས་བསྐྱལ་ལོ་ཞེས་ཟེར་ན་བཞག་སྟེ་འདོང་བར་བྱའོ། །དེ་དག་གིས་མ་བསྐྱལ་ན་
གནས་པར་བྱེད་པ་དག་གིས་བླང་བར་བྱའོ། །མེད་ན་རང་གིས་སོ། །ཐམས་ཅད་ཀྱིས་ན་
གཎྜི་བརྡུང་བར་བྱའོ། །ཞེས་གསུངས་ཏེ། གལ་ཏེ་དགེ་སློང་གིས་དགེ་འདུན་གྱི་སྟན་ཁྱེར་
ཏེ་གཙུག་ལག་ཁང་གི་ཕྱི་རོལ་དབེན་པར་སོང་ནས་དྲོ་གར་གཙུག་ལག་ཁང་དུ་འོངས་པ་
ན་དགེ་སློང་རྣམས་ཡོན་བདག་གི་ཁྱིམ་གཞན་དུ་མགྲོན་དུ་བོས་ཤིང་གཙུག་ལག་ཁང་གི་
སྒོ་བཅུད་པར་གྱུར་ན་གཙུག་ལག་ཁང་དེའི་ཉེ་འཁོར་གྱི་རྩིག་དྲུང་ངམ་ཤིང་ལྗོན་པའི་
དྲུང་སོགས་སྐྱབས་ཡོད་པའི་ཕྱོགས་གང་དུ་སྟན་བཞག་སྟེ་དགེ་སློང་རྣམས་མགྲོན་དུ་
བོས་པའི་ཁྱིམ་དེར་ཟན་གྱི་ཕྱིར་འཇུག་པར་བྱའོ། །མགྲོན་དུ་བོས་པའི་ཁྱིམ་དེར་གཙུག་
ལག་ཁང་གི་སྟན་དག་གཡར་པོར་སྦྱིན་ནོ། །དགེ་སློང་དག་རང་གིས་ཁྱིམ་གཞན་དེ་ནས་
སྟན་དེ་དག་ཕྱིར་བསྐུར་བར་ཏེ་རང་གིས་བཟུང་ནས་འོང་བར་མི་བྱའོ། །ཁྱིམ་པའི་གྲོང་
དུ་ཕར་འགྲོ་སྐབས་ཀྱང་བསྐུར་བར་མི་བྱ་སྟེ། འགྲེལ་ཆུང་ལས། མགྲོན་དུ་འགྲོ་ན་
བདག་གིས་སྟན་རང་ཆས་སུ་ཁྱེར་ཏེ་མི་འགྲོ་ཞེས་བཤད་པའི་ཕྱིར་རོ། །འོ་ན་སུས་བསྐུར་
ཞེ་ན། སྟན་བསྐུར་བ་དེ་ནི་ཁྱིམ་པ་དང་དགེ་ཚུལ་དག་གི་ལས་ཁོ་ནའོ། །ཁྱེར་གྲོགས་
བྱེད་པ་པོ་ཁྱིམ་པ་དང་དགེ་ཚུལ་མེད་ན་སྟན་དེ་དག་གཙུག་ལག་ཁང་དུ་བསྐྱལ་བར་བྱ་

བའི་ཕྱིར་སྦྱིན་བདག་ཁྱིམ་པ་ལ་བཅོལ་ཏེ་དགེ་སློང་རྣམས་གཙུག་ལག་ཁང་དུ་འདོང་
བར་བྱའོ། །བཅོལ་མ་དགོས་པར་ཁྱིམ་བདག་ན་རེ་བདག་ཅག་གིས་བསྐྱལ་ལོ་ཞེས་
ཟེར་ན་མལ་སྟན་དག་བཞུག་སྟེ་དགེ་སློང་རྣམས་ཁྱིམ་དེ་ནས་འདོང་བར་བྱའོ། །བསྐྱལ་
བར་ཁས་བླངས་ཀྱང་ཁྱིམ་པ་དེ་དག་གིས་མ་བསྐྱལ་ན་གནས་པར་བྱེད་པ་ལྷན་ཅིག་
གནས་པ་དང་། ཉེ་གནས་དག་གིས་མལ་ཆ་དང་སྟན་དེ་དག་ཚུར་བླང་བར་བྱའོ། །
གནས་པར་བྱེད་པ་དག་མེད་ན་དགེ་སློང་རྣམས་རང་རང་གིས་བླང་བར་བྱ་དགོས་སོ། །
ཁྱིམ་དེར་གཡར་བའི་མལ་སྟན་ཤིན་ཏུ་མང་བས་དགེ་འདུན་ཐམས་ཅད་ཀྱིས་བླང་དགོས་
ན་དགེ་འདུན་ཐམས་ཅད་འདུས་ནས་སྟན་རྣམས་བླང་བའི་ཕྱིར་གཙྪིབརྡུང་བར་བྱའོ། །
གསུམ་པ་ཡོན་བདག་དང་འབྲེལ་བའི་བསླབ་བྱ་ནི། ཡོན་བདག་གིས་གཙུག་ལཾག་ཁང་
དུ་རང་གི་དོན་དུ་སྟན་དག་གཡར་པོ་བྱེད་ན་སྦྱིན་པར་བྱའོ། །དེ་དག་བསྲུང་བའི་ཕྱིར་
དགེ་སློང་ཡང་གཞག་པར་བྱའོ། །དེས་ཕྱོགས་གཅིག་ཏུ་བསྡད་པར་བྱའོ། །རང་གི་ལས་
མི་ཉམས་པར་བྱའོ། །སེམས་གཏད་པ་ཡང་ངོ༌། །དོང་ན་བརྟུལ་བར་བྱའོ། །མ་རུང་བ་
དག་བྱི་དོར་བྱའོ། །ཆང་གིས་ན་ཆུ་དག་གིས་སོ། །སྣུམ་གྱིས་ན་ཆལ་གྱིས་སོ། །མི་གཙང་
བས་ན་སའམ་འདག་རྫས་སམ་ལྕི་བས་སོ། །ཐགས་མ་མ་དག་ན་གཅད་པར་བྱའོ། །
ཁྱིམ་པ་འདུག་འདུག་པའི་སྟན་མ་བརྟུལ་བ་མཐོང་ན་བརྟུལ་བར་བྱ་བ་ཉིད་དོ། །གལ་ཏེ་
རྒས་པ་དང་ན་བ་ཡིན་ན་དགེ་སྐོས་ཀྱིས་སོ། །དེས་སྦྲན་པར་བྱ་བ་ཉིད་དོ། །ཞེས་
གསུངས་ཏེ། དགེ་འདུན་ལ་བསྙེན་བཀུར་བྱེད་པའི་ཡོན་བདག་གིས་གཙུག་ལག་ཁང་དུ་
འོངས་ཏེ་ཡོན་བདག་རང་ཉིད་ཀྱིས་གདིང་བ་དག་གི་དོན་དུ་དགེ་འདུན་གྱི་སྟན་ཆ་དག་
གཡར་པོ་བྱེད་ན་གཡར་པོར་སྦྱིན་པར་བྱའོ། །ཡོན་བདག་ལ་གཡར་པོར་བྱིན་པའི་
གདན་ཆ་དེ་དག་ཁྱིམ་པས་རྐུ་བ་དང་འཁྱམ་པ་བསྲུང་བའི་ཕྱིར་དགེ་སློང་ཡང་སྲུང་མར་
གཞུག་པར་བྱའོ། །སྲུང་མ་དེས་ཁྱིམ་པ་དེ་དག་བཟའ་བཏུང་བྱེད་ཅིང་གཏམ་ཟེར་བའི་
ནང་དུ་མི་འཇུག་པར་མིག་གིས་སྣང་བའི་ཕྱོགས་ཕ་ཟད་གཅིག་ཏུ་བསྡད་པར་བྱའོ། །སྲུང་

མར་བཞག་པའི་དགེ་སློང་དེས་དགེ་སློང་རང་གི་ལས་བསམ་གཏན་དང་ཁ་འདོན་ལ་
སོགས་པ་མི་ཉམས་པར་བྱའོ། །དགེ་སློང་ཕྱོགས་གཅིག་ན་སྡོད་པ་དེས་གདན་ཆ་དེ་དག་
ལ་སེམས་གཏད་ཅིང་ཡེ་རིག་ཆེར་བྱེད་པ་ཡང་ངོ་སྟེ་བྱའོ། །ཡོན་བདག་དེ་རྣམས་དོང་
ནུའམ་སོང་ན་གདན་ཆ་དེ་དག་བརྟུལ་བར་བྱའོ། །ཁྱིམ་པས་གདན་ཆ་མ་རུང་བ་ཉིད་དུ་
བྱས་པ་དག་དགེ་སྐོས་ལ་སོགས་པས་བྱི་དོར་བྱའོ། །བྱི་དོར་ཇི་ལྟར་བྱ་ན། གདན་ཆ་དེ་
དག་ཆང་གིས་མ་རུང་བར་གྱུར་ན་ཆུ་དག་གིས་བྱི་དོར་བྱ་དགོས་སོ། །དེ་དག་སྣུམ་གྱིས་
མ་རུང་བར་གྱུར་ན་འདག་ཆལ་གྱིས་བྱི་དོར་བྱ་དགོས་སོ། །མི་གཙང་བ་བཤང་བ་དང་
གཅི་བས་མ་རུང་བར་གྱུར་ན་སའམ་འདུག་རྫས་སམ་ལྕི་བས་བྱི་དོར་བྱ་དགོས་སོ། །ཀོ་
བའི་རྒྱུན་བུ་ལ་སོགས་པ་ལས་བྱས་པའི་ཐུགས་མུ་མི་གཙང་བས་མ་རུང་བར་གྱུར་པ་
འདག་རྫས་ཀྱིས་བཀྲུས་ཀྱང་མ་དག་ནུ་ཐགས་མ་དེ་གཅད་པར་བྱ་ཞིང་གསར་བས་གསོ་
བར་བྱའོ། །ཁྱིམ་པ་འདུག་འདུག་པའི་དགེ་འདུན་གྱི་སྟན་མ་བཅུལ་བ་མཐོང་ན་དགེ་
སློང་ལ་སོགས་པ་སུས་མཐོང་བ་དེས་བརྟུལ་བར་བྱ་བ་ཉིད་དོ། །གལ་ཏེ་མཐོང་བ་པོ་དེ་
རྒས་པ་དང་ན་བུ་ཡིན་ན་དགེ་སྐོས་ཏེ་གཙུག་ལག་ཁང་སྐྱོང་ཉིད་ཀྱིས་བརྟུལ་བར་བྱ་
དགོས་སོ། །རྒན་པོའམ་ནད་པ་དེས་གདན་ཆ་མ་བསྡུས་པར་མཐོང་བ་དེ་དགེ་སྐོས་ལ་
སྦྲན་པར་བྱ་བ་ཉིད་དོ། །བཞི་པ་ནད་པ་དང་འབྲེལ་བའི་བསླབ་བྱ་ནི། ཐམས་ཅད་ཀྱིས་
ནད་པ་ལ་བལྟ་བར་བྱའོ། །འདུག་སྟེའོ། །དེར་སྟན་ཐོགས་ཏེ་འགྲོ་བར་མི་བྱའོ། །ནད་
པའི་ནད་གཡོག་གིས་དེར་སྟན་དག་བཤམ་པར་བྱའོ། །ཞེས་གསུངས་ཏེ། མཚམས་དེར་
གཏོགས་པའི་དགེ་སློང་མི་ན་བ་གནས་བརྟན་ནས་གསར་བུའི་བར་ཐམས་ཅད་ཀྱིས་ནད་
པ་ལ་བལྟ་བར་བྱའོ། །དེ་ཡང་ཉིན་གཅིག་ལ་ལན་གསུམ་དུ་བལྟ་བར་བྱ་སྟེ། མཚན་མོའི་
གནས་སྐབས་བརྟག་པའི་ཕྱིར་ནངས་པར་བལྟའོ། །ཁ་ཟས་ཀྱི་གནས་སྐབས་བརྟག་པའི་
ཕྱིར་དྲོ་གར་བལྟའོ། །མ་ཞུ་བ་ལ་སོགས་པ་བརྟག་པའི་ཕྱིར་དགོང་གར་བལྟའོ། །འགྲེལ་
ཆུང་ལས། མ་བལྟས་ན་ཉེས་བྱས་ཞེས་སོ། །ནད་པའི་དྲུང་དུ་འདུག་སྟེ་ནད་པ་ལ་བལྟ་

བར་བྱ་དགོས་ཀྱི་འགྲེང་སྟེ་མི་བལྟའོ། །དེ་ལྟར་མ་བྱས་ན་ཉེས་བྱས་ཞེས་འགྲེལ་ཆུང་
ལས་སོ། །ནད་པ་ལ་བལྟ་བ་དེར་དགེ་སློང་རྣམས་ཀྱིས་རང་གིས་སྟན་ཐོགས་ཏེ་འགྲོ་
བར་མི་བྱའོ། །ནད་པའི་ནད་གཡོག་གིས་ནད་པའི་དྲུང་དེར་ནད་འདྲི་བའི་དགེ་སློང་དག་
གི་ཕྱིར་སྟོན་དག་བཤམ་པར་བྱའོ། །ལྔ་པ་དགེ་བའི་ཕྱོགས་བརྩམ་པ་དང་འབྲེལ་བའི་
བསླབ་བྱ་ནི། མཁན་པོའམ་སློབ་དཔོན་དགེ་བའི་ཕྱོགས་ལ་འགྲོ་ན་གལ་ཏེ་གཞན་གྱིས་
དགེ་བའི་ཕྱོགས་མི་འཕེལ་ན་ཕྱི་བཞིན་འགྲོ་བར་བྱའོ། །དེ་ཕྱིར་རང་གིས་སྟན་བསྐུར་
བར་བྱའོ། །འགྲོ་བ་མ་ཞུས་པར་མི་བསྐུར་རོ། །དེ་རང་ཉིད་ཀྱིས་བསྐུར་རོ། །བླ་གབ་
མེད་པར་ཆོས་ཉན་པ་ན་རླུང་དང་ཆར་བྱུང་ན་བརྟུལ་བར་བྱའོ། །རྒན་པོ་རྣམས་ཀྱི་ལྕི་བ་
ཉིད་ཀྱི་ཕྱིར་རང་གིས་མི་ནུས་ན་གཞོན་ནུ་རྣམས་དང་ལྷན་ཅིག་བརྗེ་བར་བྱའོ། །མཐུན་
པ་དང་མཐུན་པར་གཞག་པར་བྱའོ། །ཞེས་གསུངས་ཏེ། མཁན་པོའམ་སློབ་དཔོན་
བསམ་གཏན་དང་ཁ་ཏོན་ལ་སོགས་པ་དགེ་བའི་ཕྱོགས་བརྩམ་པ་ལ་དབེན་པ་ལ་སོགས་
པར་འགྲོ་ན་སློབ་མ་དང་ཉེ་གནས་དག་གིས་མཁན་སློབ་ཀྱི་ཕྱི་བཞིན་འགྲོ་བ་ལས་གལ་
ཏེ་གཞན་གྱིས་སློབ་མ་དང་ཉེ་གནས་རང་གི་དགེ་བའི་ཕྱོགས་མི་འཕེལ་ན་མཁན་སློབ་
ཀྱི་ཕྱི་བཞིན་འགྲོ་བར་བྱའོ། །མཁན་པོའམ་སློབ་དཔོན་དེ་འདུག་པའི་ཕྱིར་སློབ་མའམ་
ཉེ་གནས་རང་གིས་སྟན་བསྐུར་བར་བྱའོ། །སློབ་མའམ་ཉེ་གནས་དེས་བདག་ཀྱང་
ཞབས་འབྲིང་དུ་མཆིའམ་ཞེས་བདག་ཉིད་ཕྱི་བཞིན་འགྲོ་བ་མཁན་སློབ་ལ་མ་ཞུས་པར་
མཁན་སློབ་ཀྱི་སྟན་མི་བསྐུར་རོ། །གཙུག་ལག་ཁང་དུ་ཚུར་འོང་བར་རྩོམ་པ་ན་སློབ་མ་
དྲུང་ན་མི་འདུག་ན་སློབ་མས་ཕར་ཁྱེར་བའི་སྟན་དེ་མཁན་པོ་དང་སློབ་དཔོན་རང་ཉིད་
ཀྱིས་ཕྱིར་བསྐུར་རོ། །ཆོས་ཉན་པའི་སར་སྟན་ནང་ཚངས་ཅན་ལ་སོགས་པ་བཏིང་སྟེ་བླ་
གབ་མེད་པར་ཆོས་ཉན་པ་ན་རླུང་དང་ཆར་བ་བྱུང་ན་གདན་ཆ་རྣམས་གང་གིས་བཏིང་
བ་དེས་བརྟུལ་བར་བྱའོ། །དེའི་ཚེ་རྒན་པོ་རྣམས་ཀྱི་གནས་མལ་ལྕི་བ་ཉིད་ཀྱི་ཕྱིར་རང་
གིས་སྡུད་པར་མི་ནུསཾ་ན་གཞོན་ནུ་རྣམས་ཀྱི་ཡང་བ་དང་ལྷན་ཅིག་ཕན་ཚུན་ལྕི་ཡང་བརྗེ་

སྟེ་བསྐུར་བར་བྱའོ། །སྟན་གོར་བུ་དང་གོར་བུ་དག་དང་ཁྲི་དང་ཁྲི་ལ་སོགས་པ་རིགས་
མཐུན་པ་དང་མཐུན་པར་ལྷན་ཅིག་ཏུ་གཞག་པར་བྱའོ། །དེས་ན་མི་མཐུན་པ་དག་ལྷན་
ཅིག་ཏུ་གཞག་པར་མི་བྱའོ། །དྲུག་པ་གཙུག་ལག་ཁང་དང་འབྲེལ་བའི་བསླབ་བྱ་ནི།
གཙུག་ལག་ཁང་གཞན་དུ་གདན་ཆ་དང་རྫས་བན་ན་བསྐུར་བར་བྱའོ། །གལ་ཏེ་ཆར་
འབབ་པ་དང་ཆར་འབབ་ཏུ་དོགས་པ་མེད་ནའོ། །གལ་ཏེ་ལམ་གར་རླུང་དང་ཆར་བ་བྱུང་
ན་ཤིང་ལྗོན་པའམ་རྩིག་དྲུང་དུ་བཅར་བར་བྱའོ། །རྫས་ངན་པ་གཅིག་གིས་གཡོག་པར་
བྱའོ། །གཙུག་ལག་ཁང་དུ་ཕྱིན་ནས་རྫས་རྣམས་བསྐམ་པར་བྱའོ། །མེ་ཤོར་རམ་ཆུ་བྱུང་
བ་ན་དགེ་འདུན་གྱི་ཡང་གདོན་པར་བྱའོ། །རང་གི་ལྷུང་བཟེད་དང་ཆོས་གོས་ཐོན་ཟིན་
ནའོ། །བཏོན་ཟིན་པ་བསྲུང་བའི་ཕྱིར་དགེ་སློང་ཆེན་པོ་མི་ནུས་པ་གཞག་པར་བྱའོ། །མི་
བཟོད་པ་ཉིད་དུ་འཇུག་པར་མི་བྱའོ། །ཞེས་གསུངས་ཏེ། གཙུག་ལག་ཁང་ལས་གཙུག་
ལག་ཁང་གཞུན་དུ་དགེ་སློང་དག་དགེ་འདུན་གྱི་གདུན་ཆུ་དང་མཆོད་པའི་རྫས་བན་ནུ་
སྟེ་གཡར་ན་དགེ་འདུན་དུ་གྱུར་པའི་དགེ་སློང་དག་གིས་གཡར་པོར་བསྐུར་བར་བྱའོ། །
ཐམས་ཅད་དུ་བསྐུར་རམ་ཞེ་ན། གལ་ཏེ་དེའི་ཚེ་ཆར་འབབ་པ་དང་ཆར་འབབ་ཏུ་དོགས་
པ་མེད་ན་བསྐུར་བར་བྱའོ། །གལ་ཏེ་ཆར་འབབ་པའམ་འབབ་ཏུ་དོགས་ན་ནི་གཡར་
པོར་བསྐུར་བར་མི་བྱའོ། །གལ་ཏེ་གདན་ཆ་སོགས་བརྙས་པ་ལེན་ཡང་རུང་ཕྱིར་སྐྱེལ་
ཡང་རུང་ལམ་གར་རླུང་དང་ཆར་བ་བྱུང་ན་ཤིང་ལྗོན་པའམ་རྩིག་པའི་དྲུང་དུ་གདན་ཆ་
དང་མཆོད་པའི་རྫས་དེ་དག་ཕུང་པོར་བཅེར་བར་བྱའོ། །གདན་ཆ་ལ་སོགས་པའི་རྫས་
ཐམས་ཅད་ཀྱི་ནང་ནས་རྫས་ངན་པ་རྙིང་པ་གཅིག་གིས་ཕུང་པོར་བཅེར་བ་དེའི་སྟེང་ནས་
གཡོག་པར་བྱའོ། །གཙུག་ལག་ཁང་དུ་ཕྱིན་ནས་གདན་ཆ་ལ་སོགས་པའི་རྫས་གཤེར་
བ་རྣམས་བསྒོམ་པར་བྱའོ། །གཙུག་ལག་ཁང་དུ་མེ་ཤོར་རམ་ཆུ་ལོག་བྱུང་ན་གང་ཟག་
གི་རྫས་དེ་ལས་གདོན་པར་མ་ཟད་དགེ་འདུན་གྱི་རྫས་ཡང་གདོན་པར་བྱའོ། །གང་གི་ཚེ་
གདོན་ཞེ་ན། རང་གི་ལྷུང་བཟེད་དང་ཆོས་གོས་དག་དེ་ལས་ཐོན་ཟིནཾ་ན་དེའི་འོག་ཏུ་

དགེ་འདུན་གྱི་ཡང་གདོན་པར་བྱའོ། །དགེ་འདུན་གྱི་ཡོ་བྱད་ཐོན་ནས་ཆོས་ཀྱི་དང་། དེ་
ནས་སངས་རྒྱས་ཀྱི་ཡོ་བྱད་གདོན་པར་བཤད་དོ། །གང་ཟག་གི་རྫས་སྔར་གདོན་དགོས་
པའི་རྒྱུ་མཚན་ནི་རྣམ་འབྱེད་ལས། གང་ཟག་ནི་ཕོངས་པར་འགྱུར་ལ། དགེ་འདུན་ནི་མི་
འགྱུར་བས། ཞེས་སོ། །མེ་དང་ཆུའི་ནང་ནས་བཏོན་ཟིན་པ་གཞན་གྱིས་རྐུ་བ་བསྲུང་
བའི་ཕྱིར་གདོན་པའི་ལས་ཀྱི་འོས་སུ་མི་རུང་བའི་དགེ་སློང་ཆེན་པོའམ་ལས་བྱེད་མི་ནུས་
པ་སྲུང་མར་གཞག་པར་བྱའོ། །མེ་དང་ཆུ་མི་བཟོད་པ་ཉིད་ཀྱི་ནང་དུ་རྫས་གདོན་པའི་
ཆེད་དུ་འཇུག་པར་མི་བྱའོ། །གང་ཟག་གི་དང་དགེ་འདུན་གྱི་རྫས་མེསཾ་འཚིག་གམ་ཆུས་
ཁྱེར་ན་ཡང་དེ་ལ་འགྱོད་པར་མི་བྱའོ་ཞེས་ལུང་རྣམ་འབྱེད་ལས་གསུངས་སོ། །གནས་
མལ་གྱི་ལྟུང་བྱེད་དོ།། །།
ལྔ་པ་གནས་ལོངས་སྤྱོད་པ་ལ་གནོད་པ་གདིང་བའི་ལྟུང་བ་ལ་བཞི་ལས། དང་པོ་བསླབ་
བྱ་ནི། ཁྱིམ་གཞན་དུ་གདིང་བ་བྱས་པ་ཁྱིམ་བདག་ལ་དྲིས་ཏེ་དོར་བར་བྱའོ། །དགོན་
པར་ནི་ཡང་ན་གློང་བར་བྱའོ། །དེ་ནི་མགོའམ་མཇུག་བཟློག་པར་བྱས་པ་ཉིད་ན་བྱས་པ་
ཉིད་དོ། །གོས་དག་བསྐམ་པའི་ཕྱིར་རྩྭ་བཏིང་བ་ཡང་དོར་བར་བྱ་བ་ཉིད་དོ། །སློང་བ་
ལ་དོར་བར་ཁས་ལེན་ན་སྦྱིན་ནོ། །འཆག་ས་དག་ཏུ་རྐང་མཐིལ་གཉིས་ལ་རྩུབ་ན་རྩྭ་
དག་གདིང་བར་བྱའོ། །དེ་དག་ཀྱང་དོར་བར་བྱ་བ་ཉིད་དོ། །བཏིང་ན་དོར་བར་བྱ་བ་མ་
ཡིན་པ་ཉིད་དུ་མ་གྱུར་པ་དོར་བར་བྱའོ། །གཞན་གྱི་ཚེ་ན་དུས་དུས་སུ་སོ་སོར་བརྟག་པ་
དང་བསྒྱུར་ལོག་བྱའོ། །ས་སྣུམ་པ་དང་དངར་བར་ནི་ཉིན་རེ་ཞིང་ངོ༌། །གཞན་དུ་ནི་ཟླ་བ་
ཕྱེད་ཅིང་ངོ་། །འཆག་ས་དག་ཏུ་རྩྭའི་ཆུན་པོ་དག་ཐག་པས་བཅིངས་ཏེ་ཤིང་ལྗོན་པ་ལ་
དཔྱངས་ཤིང་གཞག་པར་བྱའོ། །ལྕི་བ་གྱོ་མོར་གཞག་པར་བྱའོ། །ཞེས་གསུངས་ཏེ།
དགེ་སློང་གིས་གནས་གཡར་ཏེ་ཁྱིམ་གཞན་དུ་འདུག་པ་ན་རྩྭ་དང་ལོ་མ་ལ་སོགས་པ་
གདིང་བ་རང་གིས་བྱས་སམ་གཞན་གདིང་དུ་བཅུག་པ་ན་འགྲོ་ཁར་ཁྱིམ་བདག་ལ་
རྩྭའམ་ལོ་མ་འདི་དག་དོར་རམ་མི་དོར་ཞེས་དྲིས་ཏེ་དོར་ཞིག་ཟེར་ན་དོར་བར་བྱའོ། ། །

གལ་ཏེ་མ་དོར་ཞིག་ཅེས་ཟེར་ན་དོར་བར་མི་བྱའོ། །ས་ཕྱོགས་སྟོང་པ་དགོན་པར་ནི་
རྩྭའམ་ལོ་མ་བཏིང་བ་དོར་རམ་ཡང་ན་སྲིན་བུ་མི་འཇུག་པར་བྱ་བའི་ཕྱིར་གློང་བར་ཏེ་
དཀྲུག་པར་བྱའོ། །གློང་བ་དེ་ནི་རྩྭའམ་ལོ་མ་བཏིང་བ་དེ་རྣམས་མགོའམ་མཇུག་བཟློག་
པར་བྱས་པ་ཉིད་ན་བྱས་པ་ཉིད་དོ། །རྩྭ་བཏིང་བ་དཀྲུག་པ་ནི་བདག་རིངས་ན་འཕོངས་
སམ་སྔས་གཅིག་དཀྲུགས་པས་དཀྲུགས་པར་ཆུད་དོ་ཞེས་འགྲེལ་ཆུང་ལས་སོ། །རིངས་
པའི་རྐྱེན་མེད་ན་མགོ་མཇུག་ཐམས་ཅད་བསྒྱུར་ལོག་བྱའོ། །གོས་དག་བསྐམ་པའི་ཕྱིར་
དེའི་འོག་ས་གཞིར་རྩྭ་དང་ལོ་མ་བཏིང་བ་ཡང་དོར་བར་བྱ་བ་ཉིད་དོ། །མ་དོར་བར་
བཞག་ན་སྲོག་ཆགས་སྐྱེ་བའི་ཕྱིར་རོ། །རྩྭ་དང་ལོ་མ་བཏིང་བ་དེ་འདོར་བར་བརྩམ་པ་ན་
མ་དོར་བར་ཞོག་ཅིག་ཁོ་བོས་གོས་བསྐམ་པར་བྱ་དགོས་ཞེས་འགའ་ཞིག་སློང་བ་ལ་ཁྱེད་
ཀྱིས་གོས་བསྐམས་ཟིན་ནས་རྩྭ་དང་ལོ་མ་འདོར་རམ་མི་འདོར་ཞེས་དྲིས་ལ་དོར་བར་
ཁས་ལེན་ན་སྦྱིན་ནོ། །ཁས་མི་ལེན་ན་སྦྱིན་པར་མི་བྱའོ། །ཁམས་ཀྱི་དུབ་པ་སང་ཕྱིར་
དགེ་སློང་འཆག་སྟེ་དགེ་བ་རྒྱ་ཆེར་བྱེད་པ་དག་གིས་འཆག་ས་དག་ཏུ་རྐང་མཐིལ་གཉིས་
ལ་ས་གཞི་རྩུབ་མོས་གནོད་ན་འཆག་ས་དེར་རྩྭ་དག་གདིང་བར་བྱའོ། །འཆག་སར་
བཏིང་བའི་རྩྭ་དེ་དག་ཀྱང་དོར་བར་བྱ་བ་ཉིད་དོ། །གནས་དེར་འཆག་པ་གཏན་དུའམ་
ཡུན་རིང་པོར་བཏིང་ཞིང་ཡུལ་གཞན་དུ་འགྲོ་ན་རྩྭ་ལ་སོགས་པ་དོར་བར་བྱ་བ་མ་ཡིན་པ་
ཕྱེ་མ་ས་རྡུལ་དང་འདྲ་བ་ཉིད་དུ་མ་གྱུར་པ་ལ་སྲོག་ཆགས་སྐྱེ་བའི་ཕྱིར་དོར་བར་བྱའོ། །
རྡུལ་དང་འདྲ་བ་ཉིད་དུ་གྱུར་ན་དོར་བར་བྱ་མི་དགོས་ཏེ། སྲོག་ཆགས་མི་སྐྱེ་བའི་ཕྱིར་རོ། །
འཆག་པའི་འཕྲོ་གཏོང་བ་ལས་གཞན་གྱི་ཚེ་སྟེ་མི་གཏོང་བའི་དུས་ན་རྩྭ་ལ་སོགས་པ་དེ་
དག་ལ་དུས་དུས་སུ་སྲོག་ཆགས་ཡོད་མེད་སོ་སོར་བརྟག་པ་དང་སྲོག་ཆགས་མི་སྐྱེ་བར་
བྱ་བའི་ཕྱིར་བསྒྱུར་ལོག་བྱའོ། །རྩྭ་བཏིང་བ་བརྟགས་པ་ན་སྲིན་བུ་འཇུག་པར་བྱེད་དམ་
རྙིང་ན་སར་བ་དང་བརྗེ་ཞེས་འགྲེལ་ཆུང་ལས་སོ། །དུས་ཅི་ཙམ་ན་བསྒྱུར་ལོག་བྱ་ཞེ་ན།
ས་སྣུམ་པ་སྟེ་རླན་ཅན་དང་འཇམ་པོ་བུལ་བུལ་པར་གྱུར་པའི་དངར་བར་ནི་སྲིན་བུ་མྱུར་

དུ་འཇུག་པའི་ཕྱིར་ཉིན་རེ་ཞིང་ངོ་སྟེ་བསྒྱུར་ལོག་བྱའོ་ཞེས་སྔ་མར་སྦྱར་རོ། །ས་སྣུམ་པ་
དང་དངར་བ་ལས་གཞན་ས་སྐམ་པ་དང་རྩུབ་པ་ཉིད་དུ་ནི་སྲིན་བུ་མྱུར་དུ་མི་ལྡང་བས་ཟླ་
བ་ཕྱེད་ཅིང་ངོ་ཞེས་ཟླ་བ་ཕྱེད་ཕྱེད་ཅིང་བསྒྱུར་ལོག་བྱའོ་ཞེས་པའོ། །འཆག་ས་དག་ཏུ་
སྔར་བཏིང་བའི་རྩྭ་རྙིང་པ་དོར་ནས་གསར་པ་གཞན་དགྲམ་པའི་ཕྱིར་རྩྭའི་ཆུན་པོ་དག་
ས་ལ་འཇོག་ན་སྲིལ་དག་འབྱུང་བ་དང་རུལ་བར་འགྱུར་བས་ཐག་པས་བཅིངས་ཏེ་ཤིང་
ལྗོན་པ་ལ་དཔྱངས་ཤིང་གཞག་པར་བྱའོ། །འདག་རྫས་ཀྱི་རྒྱུ་ལྕི་བ་དེ་དག་ས་ལ་འཇོག་
ན་སྲིལ་དག་འབྱུང་བས་བུམ་པ་ཆག་པོ་སོགས་ཀྱི་གྱོ་མོར་གཞུག་པར་བྱའོ། །གཉིས་པ་
ཡན་ལག་གི་མཚན་ཉིད་འདྲ་བར་བསྟན་པ་ནི། གནས་ནས་འཕགས་པོར་འགྱུར་བ་ན་
ཞེས་བྱ་བ་ཡན་ཆད་སྔར་ཐལ་བའོ། །ཅིག་ཅར་སྤྱོད་པ་ནི་འདྲ་བ་ཉིད་དོ། །ཞེས་གསུངས་
ཏེ། སྔར་གནས་མལ་མ་བསྡུས་པའི་ལྟུང་བྱེད་ཀྱི་སྐབས་སུ་གནས་ནས་འཕགས་པར་
འགྱུར་བ་ན་ཉམ་ང་བ་དང་འཕྲད་པར་མི་འགྱུར་བ་ལྟ་ན་གནས་མལ་བསྡུ་བར་བྱའོ་ཞེས་
བྱ་བ་ཡན་ཆད་སྔར་ཐལ་བ་རྣམས་གདིང་བའི་བསླབ་པའི་གཞི་འདིར་ཅི་རིགས་པར་
སྦྱོར་བར་བྱའོ། །ཁྲི་དང་ཁྲིའུ་དང་སྟན་ནང་ཚངས་ཅན་ལ་སོགས་པ་འདིར་མི་སྦྱར་བར་
དེའི་སར་བཏིང་བའི་རྩྭ་ལ་སོགས་པ་སྦྱར། གཉིས་ཀ་ཅིག་ཆར་སྤྱོད་སྤྱོད་པ་ལ་ནི་ཕྱིས་
ལངས་པས་བྱ་བ་དང་ལྡན་པ་ཡིན་ནོ། །གལ་ཏེ་མཉམ་དུ་ན་གཞོན་པས་སོ། །ཞེས་པ་
སྔར་ལྟར་མི་སྦྱོར་བར་དེའི་གནས་སུ་ཅིག་ཆར་རྩྭའམ་ལོ་མ་གདིང་བ་ལ་སྤྱོད་པ་ནི་
གཉིས་ཀས་དོར་བར་འདྲ་བ་ཉིད་དོ། །ཊཱི་ཀ་ལས། གདིང་བ་ནི་སོ་སོར་སྤྱོད་པའི་ཡན་
ལག་ཡིན་པའི་ཕྱིར་རོ། །དེ་ལྟ་བས་ན་འདི་ལ་ནི་ཆ་གང་ལ་ཆ་གང་གིས་ལོངས་སྤྱད་པ་དེ་
དེ་ཉིད་ཀྱིས་དོར་བར་བྱའོ་ཞེས་བྱ་བའི་ཐ་ཚིག་གོ །ཞེས་སོ། །གསུམ་པ་སྨོས་ཟིན་པའི་
བསླབ་བྱ་ལ་དོགས་པ་གཅོད་པ་ནི། དགེ་འདུན་གྱི་མ་ཡིན་པ་ནི་གནས་དེའི་བདག་པོ་
རྣམས་ལ་ཡང་དྲི་བར་བྱ་བ་ཉིད་ཡིན་ནོ། །ཞེས་གསུངས་ཏེ། ཁྱིམ་བདག་ལ་དྲིས་ཏེ་ཞེས་
སྔར་སྨོས་ན་དེ་ཁོ་ན་ལ་དྲིའམ་ཞེ་ན། དགེ་འདུན་གྱི་གནས་མ་ཡིན་པ་ཁྱིམ་པའི་ཁྱིམ་དུ་

ནི་རྩྭའམ་ལོ་མ་བཏིང་བ་དོར་བ་ན་གནས་དེའི་བདག་པོ་སྐྱེས་པ་དང་བུ་དང་ཆུང་མ་ལ་
སོགས་པ་རྣམས་ལ་ཡང་དྲི་བར་བྱ་བ་ཉིད་ཡིན་ནོ། །ཡང་ཞེས་བྱ་བའི་སྒྲ་ཊི་ཀ་རྩ་འགྲེལ་
སོགས་ན་མེད་ཀྱང་། རང་གི་རྣམ་བཤད་ཀྱི་རྩ་བར་ཡོད་ཅིང་ཡང་སྒྲས་དགེ་སློང་ལ་དྲི་
དགོས་པར་བསྟན་ཞེས་རང་གི་རྣམ་བཤད་ལས་གསུངས་ཏེ། དེ་ཡང་སྔོན་རི་བྲག་ཅིག་ན་
གཙུག་ལག་ཁང་ཞིག་ཡོད་པ་དེར་དགེ་སློང་རྣམས་ཀྱིས་དགེ་སློང་གློ་བུར་དུ་ལྷག་པ་
རྣམས་ཀྱི་དོན་དུ་ཐག་རིང་པོ་ནས་རྩྭ་མང་པོ་དག་བླངས་ཏེ་གདིང་བ་བཤམས་པ་ན། །
དགེ་སློང་རབ་ཏུ་མང་པོ་དག་དེར་ཕྱིན་ནས། ནུབ་མོ་རྩྭ་བཏིང་བ་དེར་ཉལ་ཞིང་ནངས་
པར་སྔར་ལངས་ཏེ་རྩྭ་དག་དོར་བར་བརྩམ་པ་ན་དགེ་སློང་རྣམས་ཀྱིས་མ་དོར་ཞིག་ཅེས་
སྨྲས་ཀྱང་མཐུས་དོར་བར་བྱས་སོ། །དེ་བཅོམ་ལྡན་འདས་ཀྱིས་རིམ་གྱིས་གསན་ནས།
དེ་བཞིན་དུ་དོར་བར་མི་བྱ་བར་དགེ་སློང་འཁོད་པ་དག་ལ་དྲི་བར་བྱའོ་ཞེས་བཀའ་
བསྩལ་བར་ལུང་རྣམ་འབྱེད་ལས་གསུངས་པའི་དོན་བསྡུ་བའི་ཆེད་དུ་ཡང་སྒྲ་སྨོས་པ་ཡིན་
ནོ། །བཞི་པ་ཡན་ལག་གི་མཚན་ཉིད་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་
དུ་གང་ཟག་ལྷོ་ཕྱོགས་ཀྱི་དགེ་སློང་གཉིས་ཀྱིས་ཉོན་མོངས་པ་དྲོད་མི་ཤེས་པ་དང་སོ་སོར་
མི་རྟོག་པས་ཉེས་པ་དགེ་འདུན་གྱི་གཙུག་ལག་ཁང་དུ་གདིང་བ་མང་པོ་བཏིང་ནས་མ་
བསྡུས་པར་སོང་བས་འདི་བཅས་སོ། །གཉིས་པ་དགག་བྱ་ནི་རང་རིགས་དགེ་འདུན་གྱི་
གནས་སུ་རྩྭའི་རླན་གྱིས་སྲོག་ཆགས་ཕྲ་མོ་མང་པོ་སྐྱེས་ཏེ་དགེ་འདུན་གྱི་གནས་ལོངས་
སྤྱོད་པ་ལ་གནོད་པ་དང༌། སྲོག་ཆགས་ཕྲ་མོ་ལ་གནོད་པའོ། །གསུམ་པ་ངོ་བོ་ནི་བཅས་
ལྡན་དགེ་སློང་གིས་དགེ་འདུན་དབང་བའི་གནས་སྤྱོད་ལམ་བཞི་ཤོང་ཡན་ཆད་གནས་ཀྱི་
ངོ་བོར་གྲུབ་པར་རྩྭའམ་ལོ་མའི་གདིང་བ་གྲགས་སྡེའི་ཚད་དུ་ཆོག་པར་རང་ངམ་བསྐོས་
པས་ཕན་ཕུན་དུ་འགྱུར་བའི་ཉེན་ཅན་གྱི་ཕྱོགས་སུ་བཏིང་བ་རྐྱེན་མེད་པར་མ་བསྡུས་
སམ་སྡུད་དུ་མ་བཅུག་ཅིང་མ་བཅོལ་བར་ཕན་ཕུན་དུ་གྱུར་པའམ་འདོམ་བཞི་བཅུ་རྩ་དགུ་
འདས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། དགེ་འདུན་གྱི་

གཙུག་ལག་ཁང་ཉིད་དང་། རྡོ་བ་དང་བྱེ་མའི་གཞི་ཉིད་ལ་སོགས་པའི་བདག་ཉིད་མ་
ཡིན་པ་ཉིད་དང་། དེ་ལྟ་བུའི་ཉེས་དམིགས་ཡོད་པ་ཉིད་ཀྱི་གཞིར་རང་ངམ་བསྐོས་པས་
གདིང་བ་བྱས་པ་ཉིད་ལྟ་བུ་ནི་བྱེད་པ་པོ་དག་ཡིན་ནོ། །ཞེས་གསུངས་ཏེ། བསླབ་པའི་
གཞི་འདི་ལ་ལྟུང་བའི་བྱེད་པ་པོ་གང་ཞེ་ན། རྩྭ་དང་ལོ་མ་གདིང་བའི་གནས་དགེ་འདུན་
གྱི་གཙུག་ལག་ཁང་ཉིད་དང་། གདིང་བའི་འོག་གཞི་རྡོ་ཐལ་རྒྱུ་ལ་སོགས་པ་རྡོ་བ་དང་བྱེ་
མའི་གཞི་ཉིད་ལ་སོགས་པའི་བདག་ཉིད་མ་ཡིན་པ་ཉིད་དང༌། ལ་སོགས་པ་ཞེས་པས་
ས་མ་ཡིན་པ་གཞན་བསྡུའོ་ཞེས་ཊཱི་ཀ་ལས་སོ། །ས་གཞི་འཇམ་པོའམ་རླན་ཡོད་པས་
སྲིལ་ལ་སོགས་པའི་སྲོག་ཆགས་སྐྱེ་བ་དེ་ལྟ་བུའི་ཉེས་དམིགས་ཡོད་པ་ཉིད་ཀྱི་ས་གཞིར་
དགེ་སློང་རང་ངམ་བསྐོས་པས་རྩྭ་དང་ལོ་མ་ལ་སོགས་པ་གྲགས་སྡེའི་ཚད་དུ་ཆོག་པར་
སྟན་དུ་གདིང་བ་བྱས་པ་ཉིད་ལྟ་བུ་ནི་ལྟུང་བ་འདི་སྐྱེད་པའི་བྱེད་པ་པོ་དགུ་ཡིན་ནོ། །རྩྭ་
འམ་ཤིང་གི་ལོ་མ་བཏིང་བ་དེ་མ་བསྡུས་སམ། སྡུད་དུ་མ་བཅུག་ཅིང་དགེ་སློང་འཁོད་པ་
ལ་ཡང་མ་བཅོལ་བར་བར་ཆད་ཀྱི་རྐྱེན་མེད་བཞིན་འདོམ་བཞི་བཅུ་རྩ་དགུ་འདས་སམ་
ཡང་ན་སྲིལ་སོགས་ཀྱིས་ཕན་ཕུན་དུ་གྱུར་ན་ལྟུང་བྱེད་སྐྱེད་དོ། །སྲོག་ཆགས་སྐྱེ་བའི་ཉེན་
ཅན་དུ་རྩྭ་དང་ཤིང་ལ་སོགས་པ་བཞག་ན་ཉེས་བྱས་འབྱུང་ངོ་། །གདིང་བའི་ལྟུང་བྱེད་དོ།། །།
དྲུག་པ་གང་ཟག་ལ་གནོད་པ་ལ་གཉིས། སྐྱོད་པ་དང༌། ཕྱིས་གནོན་ནོ། །དང་པོ་སྐྱོད་
པའི་ལྟུང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་འཆར་ཀས་
ཉོན་མོངས་པ་གནོད་སེམས་ཀྱིས་ཉེས་པ་དགེ་འདུན་གྱི་གཙུག་ལག་ཁང་ནས་དགེ་སློང་
བསྐྲད་པས་འདི་བཅས་སོ། །གཉིས་པ་དགག་བྱ་ནི་རང་རིགས་ལ་གནོད་པའོ། །གསུམ་
པ་ངོ་བོ་ནི་བཅས་ལྡན་དགེ་སློང་གིས་དགེ་འདུན་དབང་བའི་གནས་མཚན་ཉིད་དང་ལྡན་
པར་ཕན་པའི་རྐྱེན་དང་མི་ལྡན་པའི་དགེ་སློང་གཞན་རང་ངམ་རང་གི་ངག་གིས་བསྐོས་པ་
གཞན་གྱིས་བསྐྲད་དེ་ཉེ་འཁོར་འདས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། དགེ་སློང་ཉིད་དང་དགེ་

འདུན་གྱི་གཙུག་ལག་ཁང་ཉིད་དག་ནི་བྱེད་པ་པོ་ཉིད་དོ། །གལ་ཏེ་དེ་ལ་གནོད་པ་དང་
དགེ་འདུན་འཁྲུག་པ་སྐྱེ་བ་ཉེ་བར་ཞི་བར་མི་འགྱུར་བའི་གཉེན་པོར་འདོད་པ་མ་ཡིན་ནའོ། །
སྤྱོད་པ་ལའོ། །གཞན་གྱིས་ཀྱང་ངོ་། །གཞན་གྱི་རྗེས་སུ་འཇུག་པས་ཀྱང་ངོ་། །ཞེས་
གསུངས་ཏེ། སྐྱོད་པའི་ལྟུང་བྱེད་འདི་ལ་བྱེད་པ་པོ་གང་ཞེ་ན། གང་བསྐྲད་པར་བྱ་བ་དགེ་
སློང་ཉིད་དང༌། གང་ནས་བསྐྲད་པའི་གནས་དགེ་འདུན་གྱི་གཙུག་ལག་ཁང་ཉིད་དག་ནི་
ལྟུང་བྱེད་འདི་སྐྱེད་པའི་བྱེད་པ་པོ་ཉིད་དོ། །དགེ་འདུན་གྱི་གཙུག་ལག་ཁང་ནས་བསྐྲད་
བྱ་དགེ་སློང་མ་བསྐྲད་པ་དང་། དགེ་སློང་ཡིན་ཡང་གང་ཟག་གི་གནས་ཁང་ནས་བསྐྲད་
པ་ནི་ཉེས་བྱས་ལས་མི་འབྱུང་བར་ཞུ་བ་ལས་གསུངས་སོ། །བསམ་པ་ཇི་ལྟ་བུས་བསྐྱེད་
ན་ལྟུང་བར་འགྱུར་ཞེ་ན། གལ་ཏེ་མ་བསླད་ན་བསྐྲད་པར་བྱ་བའི་དགེ་སློང་དེ་ལ་ཁང་པ་
རྡིབ་པ་ལ་སོགས་པ་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་བའི་གནོད་པ་སྐྱེ་བར་
དོགས་པ་དང་དགེ་འདུན་འཁྲུག་པ་སྐྱེ་བ་ཉིད་དུ་དོགས་པའི་གཉེན་པོར་དང་། གནོད་པ་
དང་འཁྲུག་པ་དེ་གཉིས་སྐྱེས་ཟིན་པ་ཉེ་བར་ཞི་བར་མི་འགྱུར་བའི་གཉེན་པོར་སྐྱོད་པར་
འདོད་པ་མ་ཡིན་ན་སྐྱོད་པའི་ལྟུང་བྱེད་བསྐྱེད་པའོ། །དེ་དག་གི་གཉེན་པོའི་བསམ་པས་
སྐྱོད་ན་ཉེས་པ་མེད་དོ། །གང་བྱེད་པ་ལ་ལྟུང་བྱེད་དུ་འགྱུར་ཞེ་ན། དགེ་སློང་གཙུག་ལག་
ཁང་ནས་ཕྱིར་སྐྱོད་པ་སྟེ་ཕྱིར་འབྱིན་པར་བྱེད་པ་ལའོ། །སུས་ཤེ་ན། རང་ཉིད་དུ་མ་ཟད་
དགེ་སློང་གིས་གཞན་ལ་བསྐོས་ནས་གཞན་གྱིས་སྐྱོད་པར་བྱེད་པས་ཀྱང་སྐྱོད་དུ་འཇུག་
པའི་དགེ་སློང་ལ་ལྟུང་བྱེད་འབྱུང་ངོ༌། །དགེ་སློང་རང་ཉིད་སྐྱོད་པ་པོ་ཉིད་དུ་གཞན་གྱིས་
བསྐོས་པ་ན་རང་ཉིད་སྐོ་བ་པོའི་དགེ་སློང་གཞན་གྱི་ངག་གི་རྗེས་སུ་འཇུག་སྟེ་གཞན་དོན་
དུ་སྐྱོད་པར་བྱེད་པས་ཀྱང་སྐྱོད་པར་བྱེད་པ་པོའི་དགེ་སློང་ལ་ལྟུང་བྱེད་འབྱུང་ངོ༌། །
གཉིས་པ་སེལ་བ་ནི། དགེ་སློབ་མ་དང་དགེ་ཚུལ་དང་། དགེ་ཚུལ་མ་རྣམས་ཀྱིས་ནི་ཉེས་
བྱས་ཀྱིའོ། །དེ་དག་ཀྱང་ངོ་། །བཞད་གད་ཀྱིས་ཀྱང་ངོ་། །ཁྱིམ་པ་རྣམས་ལ་ནི་བསོད་
ནམས་མ་ཡིན་པ་མང་ངོ་། །ཞེས་གསུངས་ཏེ། དགེ་སློང་གིས་སྐྱོད་ཅིག་པར་བསྐོས་ཏེ་

དགེ་སློབ་མ་དང་། དགེ་ཚུལ་དང་། དགེ་ཚུལ་མ་རྣམས་ཀྱིས་ནི་དགེ་སློང་སྐྱོད་ན་སྒོ་བ་
པོ་ལ་ལྟུང་བྱེད་དང་། དེ་དག་ལ་ཉེས་བྱས་ཀྱི་བྱེད་པ་པོའོ། །དེ་ཡང་བསྡམ་པར་བྱ་བའི་
ཉེས་བྱས་ཀྱི་བྱེད་པ་པོའོ། །དགེ་སློབ་མ་ལ་སོགས་པ་དེ་དག་དགེ་སློང་གིས་སྐྱོད་པས་
ཀྱང་ཉེས་བྱས་འབྱུང་ངོ༌། །རྩེད་མོའི་ཕྱིར་བཞད་གད་ཀྱིས་དགེ་སློང་གིས་དགེ་སློང་སྐྱོད་
ཀྱང་ཉེས་བྱས་འབྱུང་ངོ༌། །ཁྱིམ་པས་དགེ་སློང་སོགས་སྐྱོད་ན་སྡོམ་པ་གཏན་ནས་མ་
བླངས་པའི་ཁྱིམ་པ་རྣམས་ལ་ནི་བཅས་འགལ་གྱི་ལྟུང་བ་མི་འབྱུང་ཡང་བསོད་ནམས་མ་
ཡིན་པ་སྡིག་པ་ནི་མང་པོ་འབྱུང་ངོ༌། །སྐྱོད་པའི་ཉེས་པ་འདི་སྤྱིར་བཏང་བཅས་པའི་ཁ་ན་
མ་ཐོ་བ་ཡིན་ཡང་ཁྱིམ་པ་ལ་བསོད་ནམས་མ་ཡིན་པ་འབྱུང་བར་གསུངས་པ་ནི་ཞེ་སྡང་
གིས་ཀུན་ནས་བསླངས་བའི་དབང་དུ་བྱས་ནས་གསུངས་པ་ཡིན་ནོ། །སྒྲོད་པའི་ལྟུང་
བྱེད་དོ།། །། །
གཉིས་པ་ཕྱིས་གནོན་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་
འཆར་ཀས་ཉོན་མོངས་པ་མཐོ་འཚམས་འདོད་ཀྱིས་ཉེས་པ་རི་བྲག་གི་གཙུག་ལག་ཁང་
དུ་དགེ་སློང་ལ་ཕྱིས་གནོན་བྱས་པ་ལས་འདི་བཅས་སོ། །བཉིས་པ་དགག་བྱ་ནི་རང་
རིགས་ཀྱི་ལུས་སེམས་ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་
དགེ་འདུན་དབང་བའི་གནས་མཚན་ཉིད་དང་ལྡན་པར་སྔར་ཞུགས་པའི་དགེ་སློང་ལ་
མཐོ་འཚམས་པའི་ཕྱིར་ཕྱིས་གནོན་བྱས་པ་ལས་གྱུར་པའི་ལྟུང་བ་དངོས་གཞིའོ། །བཞི་
པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། ཤེས་གཙོའོ། །དགེ་
འདུན་གྱི་གཙུག་ལག་ཁང་གི་གནས་སུ་དགེ་སློང་ཞུགས་པ་ཉིད་ལའོ། །ན་བ་དང་འཇིགས་
པའི་དབང་མ་གཏོགས་པར་ཕྱིས་གནོན་བྱེད་པ་ལའོ། །ཞེས་གསུངས་ཏེ། ཕྱིས་གནོན་
བྱེད་པའི་ལྟུང་བྱེད་འདིའི་བྱེད་པ་པོ་གང་ཞེ་ན། འདུ་ཤེས་གཙོའོ། །ཡུལ་གང་ལ་ཤེས་
གཙོ་ཞེ་ན། གནས་དགེ་འདུན་གྱི་གཙུག་ལག་ཁང་ཡིན་པ་དག་གི་གནས་སུ་དགེ་སློང་
སྔར་ཞུགས་པ་ཉིད་ལ་ཤེས་གཙོའོ་ཞེས་སྦྱར་ཏེ་ཡུལ་དེ་ལ་བསམ་པས་དེར་འདུ་ཤེས་པ་

ནི་ཡན་ལག་གི་གཙོ་བོའོ། །དམིགས་བསལ་བདག་ཉིད་ན་བའི་དབང་གིས་སམ་ཡང་ན་
ནད་པའི་སྟེང་ནས་ལུས་ཀྱིས་མནན་ན་ཕན་པ་ལྟ་བུ་ན་བ་དང་། སྟག་ལ་སོགས་པས་
གཙེས་ཏེ་ཁང་པའི་ནང་དུ་བྲོས་པས་གཞན་དག་ཉལ་བའི་སྟེང་དུ་འགྱེལ་བ་ལ་སོགས་པ་
འཇིགས་པའི་དབང་མ་གཏོགས་པར་གཙུག་ལག་ཁང་དུ་སྔར་ཞུགས་པའི་དགེ་སློང་ཉལ་
བ་ལ་སོགས་པའི་སྟེང་དུ་བདག་ཉིད་ཕྱིས་འོངས་ཏེ་ལུས་ཀྱིས་གནོན་པར་བྱེད་པ་ལ་ལྟུང་
བྱེད་སྐྱེད་པའོ། །སོ་སོར་ཐར་པ་དང་རྣམ་འབྱེད་ལས། ཕྱིས་གནོན་བྱས་ནས་ཉལ་ལམ་
འདུག་ན་ལྟུང་བྱེད་དོ། །ཞེས་སོ། །དགེ་འདུན་གྱི་གཙུག་ལག་ཁང་ལས་གཞན་པའི་
གནས་སུ་དགེ་སློང་སྔར་ཞུགས་པ་ལ་ཕྱིས་གནོན་བྱེད་པ་དང༌། དགེ་འདུན་གྱི་གཙུག་
ལག་ཁང་དུ་དགེ་སློང་ལས་གཞན་པའི་གང་ཟག་སྔར་ཞུགས་པ་ལ་ཕྱིས་གནོན་བྱེད་ན་
ཉེས་བྱས་འབྱུང་བར་ཞུ་བ་ལས་གསུངས་སོ། །གཉིས་པ་ཕྱིས་གནོན་དཔེར་བསྟན་པ་ནི།
དེ་ནི་དཔེ་སྟེ། མཐོ་འཚམས་པར་འདུན་པས་དགེ་སློང་ལ་མཐོ་འཚམས་པ་དག་ཀྱང་ངོ་། །
ཞེས་གསུངས་ཏེ། ལུས་ཀྱིས་ཕྱིས་གནོན་བྱེད་པ་དེ་ནི་མཐོ་འཚམས་པ་དག་གི་དཔེ་སྟེ།
བསམ་པ་མཐོ་འཚམས་པར་འདུན་པས་ཡུལ་དགེ་སློང་ལ་ལུས་ཀྱིས་མཐོ་འཚམས་པཾ་
གཞན་དང་ངག་གིས་མཐོ་འཚམས་པ་དག་གང་བྱེད་ཀྱང་ལྟུང་བྱེད་འབྱུང་ངོ༌། །དེའང་
ངག་གིས་ཕྱིས་གནོན་བྱེད་ན་ཕ་རོལ་པོས་དོན་གོ་བ་ན་དངོས་གཞིའོ། །དེ་ཡང་མཚོན་
པའི་དོན་ནི་ལུང་རྣམ་འབྱེད་ལས། ངན་དང་བསོད་དང་གྲང་དྲོ་དང་། །ཆོལ་ཟངས་དང་ནི་
བཀྲུ་སྨན་དང༌། །རྣལ་འབྱོར་མཐུན་དང་ཁ་ཏོན་དང༌། །འཇིགས་དང་བཅས་དང་
འཇིགས་མེད་དོ། །ཞེས་གསུངས་ཏེ། དེ་ལ་ངན་དང་ཞེས་པ་ནི་དགེ་སློང་གཞན་དག་ཟས་
ངན་པ་ལས་མ་ཟོས་པས་ཁ་ཏོན་མི་ནུས་སོ་སྙམ་ནས་བསམ་གཏན་བྱ་བར་བརྩམས་ཤིང་
དེ་སྐད་ཟེར་བ་ལ་འཆར་ཀས་མཐོ་འཚམས་འདོད་ཀྱིས་སྟོན་པས་མི་ཀློག་པ་ལ་ཤེས་རབ་
མེད་དོ་ཞེས་མ་གསུངས་སམ་ཞེས་སྨྲས་ནས་ཁ་ཏོན་བྱེད་དུ་བཅུག་པ་ལྟ་བུ་དང་། བསོད་
དང་ཞེས་པ་ནི་དགེ་སློང་གཞན་ཟས་བསོད་པ་སྟེ་བཟང་པོ་ཟོས་པས་ཁ་ཏོན་ནུས་སོ་སྙམ་

ནས་ཁ་ཏོན་བྱ་བར་རྩོམ་པ་ན་འཆར་ཀས་མཐོ་འཚམས་འདོད་ཀྱིས་སྟོན་པས་བསམ་
གཏན་མི་བྱེད་པ་ལ་ཤེས་རབ་མེད་དོ་ཞེས་མ་གསུངས་སམ་ཞེས་སྨྲས་ནས་མཚན་ཐོག་
ཐག་སྐྱིལ་ཀྲུང་འཆར་བཅུག་པ་ལྟ་བུ་དང་། གྲང་ཞེས་པ་ནི་གྲང་བའི་དུས་ལ་བབས་པའི་
ཚེ་དགེ་སློང་གཞན་དག་གྲང་བས་ཉེན་གྱིས་དོགས་ནས་མེ་ཁང་དུ་ཉལ་བ་ན་འཆར་ཀས་
མཐོ་འཚམས་འདོད་ཀྱིས་ཁྲག་ནད་དམ་མཁྲིས་ནད་གཡོས་ན་མི་རུང་ངོ་ཞེས་སྨྲས་ནས་
བསིལ་སར་བཏོན་ཏེ་ཆུ་གྲང་མོ་བཏབ་ཅིང་མཚན་ཐོག་ཐག་བསིལ་ཡབ་ཀྱིས་གཡབ་
པར་བྱས་པ་ལྟ་བུ་དང༌། དྲོ་དང་ཞེས་པ་ནི་ཚ་བའི་དུས་ལ་བབས་པའི་ཚེ་དགེ་སློང་གཞན་
དག་ཕྱོགས་བསིལ་སར་ཉལ་བ་ན་འཆར་ཀས་མཐོ་འཚམས་འདོད་ཀྱིས་རླུང་དང་བད་
ཀན་གཡོས་ན་མི་རུང་ངོ་ཞེས་སྨྲས་ནས་ནང་དུ་བཙུད་དེ་མེ་སྦར་ནས་སྐར་ཁུང་དང་སྒོ་
བཅད་དེ་ལྭ་བ་ཇི་སྙེད་ཡོད་པ་དག་གིས་དཀྲིས་ཤིང་སྟེང་ནས་མནན་ཏེ་འདུག་པར་བྱས་
པ་ལྟ་བུ་དང་། ཆོལ་ཟངས་ཞེས་པ་ནི་དགེ་སློང་དག་ལ་བཤང་གཅིའི་སྐྱབས་མེད་ནས་གྱོ་
མོར་བཤང་གཅི་བྱེད་ཚེ་འཆར་ཀས་མཐོ་འཚམས་འདོད་ཀྱིས་དེ་དག་གི་གྱོ་མོ་ཕྱི་རོལ་ཏུ་
འཕངས་ཤིང་། དེ་དག་གིས་ཝ་ཁར་བཤང་གཅི་བྱས་པ་ན། འདི་དག་གིས་བཤང་གཅིས་
གཙུག་ལག་ཁང་མ་རུང་བར་བྱས་པ་ལ་ལྟོས་ཞེས་གཞན་དག་ལ་བསྟན་པ་ལྟ་བུ་དང༌།
བཀྲུ་སྨན་དང་ཞེས་པ་ནི་འཆར་ཀས་མཐོ་འཚམས་འདོད་ཀྱིས་བཀྲུ་སྨན་ཟོས་ནས་འཁྲུ་
བ་ན་གནས་བརྟན་རྣམས་ནད་འདིར་འོང་བ་ཡུན་རིང་སྡོད་དུ་བཅུག་པ་ལྟ་བུ་དང་། རྣལ་
འབྱོར་མཐུན་དང་ཞེས་པ་ནི་དགེ་སློང་གཞན་དག་རྣལ་འབྱོར་ལ་བརྩོན་པའི་དུས་སུ་
འཆར་ཀས་མཐོ་འཚམས་འདོད་ཀྱིས་ཉིན་ཐོག་ཐག་གཙུག་ལག་ཁང་བརྩིག་པའི་སོ་ཕག་
སྐྱེལ་དུ་བཅུག་པ་ལྟ་བུ་དང༌། ཁ་ཏོན་དང་ཞེས་པ་ནི་དགེ་སློང་གཞན་སྡེ་སྣོད་ཀྱི་ཁ་ཏོན་ལ་
བརྩོན་པའི་དུས་སུ་འཆར་ཀས་མཐོ་འཚམས་འདོད་ཀྱིས་སྔར་བཞིན་སོ་ཕག་སྐྱེལ་དུ་
བཅུག་པ་ལྟ་བུ་དང༌། འཇིགས་པ་དང་བཅས་ཞེས་པ་ནི་དགེ་སློང་གཞན་ཆོམ་རྐུན་པ་ལ་
སོགས་པའི་འཇིགས་པའི་དབང་གིས་གཙུག་ལག་ཁང་གི་སྒོ་གཅོད་དུ་འོངས་པ་ལ་འཆར་

ཀས་མཐོ་འཚམས་འདོད་ཀྱིས་སྒོ་གཅོད་དུ་མ་བཅུག་པ་ལྟ་བུ་དང་། འཇིགས་མེད་དོ་
ཞེས་པ་ནི་ཆོམ་རྐུན་སོགས་ཀྱི་འཇིགས་པ་མེད་པའི་དབང་གིས་དགེ་སློང་རྣམས་མཚན་
མོའང་ཕྱི་རོལ་ཏུ་བཤང་གཅི་ལ་འགྲོ་བ་ན་འཆར་ཀས་མཐོ་འཚམས་འདོད་ཀྱིས་སྒོ་
བཅད་དེ་སྒོ་ཁང་དུ་ཉལ་ནས་ཕྱི་རོལ་ཏུ་འགྲོར་མ་བཅུག་པ་ལྟ་བུའོ། །ཊི་ཀ་ལས། ལྟུང་
བྱེད་དུ་བསྟན་པའི་མཐོ་འཚམས་པ་དེ་དག་ལས་གཞན་པའི་མཐོ་འཚམས་པ་ནི་ཐམས་
ཅད་ཉེས་བྱས་སོ། །ཞེས་གསུངས་པས་གཙུག་ལག་ཁང་དུ་སྔར་ཞུགས་པ་མ་ཡིན་པ་ལ་
མཐོ་འཚམས་པར་བྱེད་པ་སོགས་ནི་ཉེས་བྱས་སོ། །ཕྱིས་གནོན་བྱེད་པའི་ལྟུང་བྱེད་དོ་
ཞེས་བྱེ་བྲག་གི་མིང་གིས་སྨོས་པའོ།། །།
བདུན་པ་གནས་དངོས་ལ་གནོད་པ་རྩ་བ་འབྱུང་བ་ལ་འདུག་པ་ལ་བཞི་ལས། དང་པོ་
གླེང་གཞི་ནི་ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་མཐོ་འཚམས་འདོད་
ཀྱིས་ཉེས་པ་རི་བྲག་གི་གཙུག་ལག་ཁང་གི་སྟེང་དུ་ཁྲིའི་རྐང་པ་བཙུགས་ཏེ་དྲག་པོས་
མནན་ནས་ཁང་པའི་ཐོག་བརྟོལ་བ་ལས་འདི་བཅས་སོ། །གཉིས་པ་དགག་བྱ་ནི་དགེ་
འདུན་གྱི་གཙུག་ལག་ཁང་གི་སྟེང་གི་ཐོག་བུག་རྡོལ་དུ་འགྱུར་བའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་དགེ་འདུན་དབང་བའི་གནས་མཚན་ཉིད་དང་ལྡན་པའི་སྟེང་
གི་ཐོག་རྩ་བ་འབྱུང་བའི་སྐབས་དང་བཅས་པ་མནན་པར་འོས་པའི་རྩ་བ་ཕུར་བུ་ལྟ་བུ་
གཞི་དངོས་ལ་བཙུགས་ནས་དེའི་སྟེང་དུ་འདུག་གམ་ཉལ་བ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གསུམ་ལས། །དང་པོ་བྱེད་པ་པོའི་མཚན་ཉིདནི།
དགེ་འདུན་གྱི་གཙུག་ལག་ཁང་གི་སྟེང་གི་ཐོག་ཉིད་ནི་བྱེད་པ་པོའོ། །གལ་ཏེ་བྱིན་གྱིས་
གཞོལ་བ་ཉིད་དམ་སྤང་ལེབ་ཉིད་དམ་དེ་དང་འདྲ་བས་གཡོགས་པ་ཉིད་མ་ཡིན་ནའོ། །
མནན་པར་འོས་པའི་རྩ་བ་ཕུར་བུ་ལྟ་བུ་ཉིད་ཀྱང་ངོ་། །ཞེས་གསུངས་ཏེ། རྩ་བ་འབྱུང་བ་
ལ་འདུག་པའི་ལྟུང་བྱེད་ཀྱི་བྱེད་པ་པོ་གང་ཞེ་ན། དགེ་འདུན་གྱི་གཙུག་ལག་ཁང་ཡིན་པ་
དང་གཙུག་ལག་ཁང་གི་སྟེང་གི་ཐོག་ཡིན་པ་ཉིད་ནི་བྱེད་པ་པོའོ། །ཐམས་ཅད་དུ་དེ་བྱེད་

པ་པོ་ཡིན་ནམ་ཞེ་ན། གལ་ཏེ་སྟེང་གི་ཐོག་བྱིན་གྱིས་གཞོལ་བ་རྒྱ་ཕིབས་ཀྱི་རྣམ་པ་ལྟ་བུ་
ཉིད་དམ་སྤང་ལེབ་སྟེ་ཤིང་ལེབ་ཉིད་དམ་རྡོ་གཡམ་པ་ལ་སོགས་པ་སྤང་ལེབ་དེ་དང་འདྲ་
བས་གཡོགས་པ་ཉིད་མ་ཡིན་ན་འདིའི་བྱེད་པ་པོའོ། །དེ་ཡང་བྱིན་གྱིས་གཞོལ་བ་ལ་
སོགས་པ་གང་ལ་རྩ་བ་འགྲོ་བའི་སྐབས་མེད་པས་ན་དེ་ལ་ལྟུང་བ་མེད་དོ། །བྱེད་པ་པོ་
དེར་ཟད་དམ་ཞེ་ན། མནན་པར་འོས་པ་ཁྲི་ལ་སོགས་པའི་རྩ་བ་ཕུར་བུ་ལྟ་བུ་རྣོན་པོ་
ཉིད་ཀྱང་ངོ་སྟེ་བྱེད་པ་པོའོ། །གཉིས་པ་དངོས་པོའི་སེལ་བ་ལ་ལྟུང་བ་མེད་པ་ནི། བཀན་
པ་ཉིད་དང་རྐང་རྟེན་བཅུག་པ་ཉིད་ནི་མ་གཏོགས་སོ། །ཞེས་གསུངས་ཏེ། གོང་དུ་སྨོས་
པ་དེ་དུས་ཐམས་ཅད་དུ་བྱེད་པ་པོ་ཡིན་ནམ་ཞེ་ན། ཁྲི་ལ་སོགས་པ་གན་རྐྱལ་དུ་བཀན་
པ་ཉིད་དང་མ་བཀན་ཡང་འོག་ཏུ་རྐང་རྟེན་རྡོ་བ་དང་སྤང་ལེབ་ལ་སོགས་བཅུག་པ་ཉིད་
ནི་ལྟུང་བའི་བྱེད་པ་པོར་མ་གཏོགས་སོ། །གསུམ་པ་སྦྱོར་བ་དང་འདུ་ཤེས་ཀྱི་མཚན་ཉིད་
ནི། གནོན་པ་ལའོ། །ཤེས་གཙོའོ། །ཞེས་གསུངས་ཏེ། སྟེང་གི་ཐོག་ཉིད་དང་། རྩ་བ་
ཕུར་བུ་ལྟ་བུ་དེ་གཉིས་གང་ལ་བྱེད་པ་པོ་ཡིན་ཞེ་ན། མནན་པར་འོས་པའི་ཁྲི་ལ་སོགས་
པ་དགེ་སློང་གི་ལུས་ཀྱིས་ལྗིད་ཕབ་ནས་གནོན་པ་ལ་བྱེད་པ་པོའོ། །འདི་ལ་ཕྲེང་རྒྱུད་
ལས། མནན་པས་རྩ་བ་ཕྱིར་འབྱུང་བའོ། །ཞེས་དང་། དཔག་སྙེ་ལས། ཁྲི་རྐང་རྣོན་པོ་
བཙུགས་ཏེ་འདུག་པས་བུག་པ་ཐལ་བྱུང་དུ་བརྡོལ་བའོ་ཞེས་བུག་པ་བརྡོལ་ན་ལྟུང་བ་
འབྱུང་བར་གསུངས་ཀྱང་དེ་ནི་གླེང་གཞི་དང་མཐུན་པར་བཤད་པ་ཙམ་ཡིན་གྱི། བུ་ག་
བརྡོལ་བ་ལ་ལྟོས་མི་དགོས་ཏེ། ཁྲི་རྐང་རྣོན་པོ་བཙུགས་ཏེ་དེའི་ཐོག་ཏུ་ལྗིད་ཀྱིས་ཕབ་སྟེ་
གནོན་པ་ཙམ་བྱས་ན་དངོས་གཞིར་འགྱུར་བའི་ཕྱིར་ཏེ། སོ་སོར་ཐར་པ་དང་ལུང་རྣམ་
འབྱེད་ལས། ལྗིད་ཀྱིས་ཕབ་སྟེ་འདུག་གམ་ཉལ་ན་ཐམས་ཅད་དུ་ལྟུང་བྱེད་དུ་འགྱུར་རོ། །
ཞེས་དང༌། སོར་འགྲེལ་ཀུན་བཏུས་དང་གཞུང་འགྲེལ་སོགས་ལས་ལྗིད་ཀྱིས་ཕབ་སྟེ་
གནོན་པ་ཙམ་བྱས་ན་དངོས་གཞིར་འགྱུར་བར་གསུངས་པ་དང་། ལོ་ཆེན་གྱིས་མཛད་
པའི་སྡེ་ལྔའི་སྡོམ་ཚིག་གསལ་བྱེད་ལས་ཀྱང་། ཁྲི་རྐང་རྣོན་པོ་བཙུགས་ཏེ་འདུག་པ།

ཞེས་གསུངས་པའི་ཕྱིར་རོ། །ལྟུང་བ་འདིའི་ཡན་ལག་གི་གཙོ་བོ་གང་ཡིན་ཞེ་ན། སྟེང་གི་
ཐོག་ཡིན་པ་དང་རྩ་བ་ཕུར་བུ་ལྟ་བུ་ཡིན་པར་འདུ་ཤེས་པ་ནི་ཡན་ལག་གི་གཙོ་བོའོ། །དེ་
ལྟར་མི་ཤེས་ན་ཉེས་པ་མེད་དོ། །གཙུག་ལག་ཁང་གི་སྟེང་དུ་ཁྲི་སོགས་ཀྱི་རྩ་བ་ཕྱིར་
འབྱུང་རུང་བ་ལ་འདུག་པའི་ལྟུང་བྱེད་དོ།། །།
བརྒྱད་པ་གཞན་གྱི་སྲོག་ལ་གནོད་པ་སྲོག་ཆགས་དང་བཅས་པར་སྤྱོད་པ་ལ་བཞི་ལས།
དང་པོ་གླེང་གཞི་ནི་ཡུལ་ཀོའུ་ཤམ་བྷིར་གང་ཟག་འདུན་པས་ཉོན་མོངས་པ་བག་མེད་
པས་ཉེས་པ་ཤེས་བཞིན་དུ་སྲོག་ཆགས་དང་བཅས་པའི་ཆུས་རྩ་སོགས་ལ་བཏབ་པ་ལས་
འདི་བཅས་སོ། །གཉིས་པ་དགག་བྱ་ནི་དུད་འགྲོའི་སྲོག་ལ་གནོད་པའོ། །གསུམ་པ་ངོ་བོ་
ནི་བཅས་ལྡན་དགེ་སློང་གིས་ཆུ་དང་ས་དང་ཤིང་ལ་སོགས་པ་ཐ་མལ་བའི་མིག་ལ་སྣང་
བའི་དུད་འགྲོའི་སྐྱེ་གནས་སུ་སྐྱེས་པའི་སྲོག་ཆགས་དང་བཅས་པ་ལ་ཤེས་བཞིན་དུ་
གཞན་ཁོ་ནའི་དོན་དུའམ་རང་གཞན་ཐུན་མོང་གི་དོན་དུ་སྲོག་ལ་མ་ལྟོས་པར་རང་ངམ་
བསྐོས་པས་ལོངས་སྤྱད་པས་གཞི་མའི་ཞར་ལ་དུད་འགྲོ་ཤི་བ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ནི། རང་སྤྱོད་པའི་དོན་ཉིད་དེ་ལས་གཞན་ལའོ། །
ཞེས་གསུངས་ཏེ། རང་ཁོ་ན་སྤྱོད་པའི་དོན་ཉིད་དེ་ལས་གཞན་པ་གཞན་ཁོ་ནའི་དོན་ནམ་
རང་གཞན་ཐུན་མོང་གི་དོན་དུ་སྲོག་ཆགས་དང་བཅས་པའི་ཆུ་དང་ཤིང་དང་ལྕི་བ་དང་ཤ་
ལ་སོགས་པ་ལ་སྤྱོད་ན་ལྟུང་བྱེད་འདིར་འགྱུར་བའོ། །རང་གཞན་གཉིས་ཀའི་དོན་དུ་
སྤྱོད་ནའང་གཞན་གྱི་དོན་ཡོད་པའི་དབང་གིས་འདེབས་སྤྱོད་གཉིས་ལས་འདེབས་པའི་
ལྟུང་བྱེད་འདིའི་ལྟུང་བར་རྣམ་པར་བཞག་སྟེ། སྤྱིར་བསྟན་པའི་ཊི་ཀ་ལས། རང་དང་
གཞན་གཉིས་ཀའི་དོན་དུ་བྱེད་དུ་འཇུག་པ་ཡང་གཞན་གྱི་དོན་ནི་ཡོད་པ་ཡིན་ཏེ་དེ་ལ་
བདག་ཉིད་མ་གཏོགས་པ་དོན་དུ་གཉེར་བ་གཞན་ཡང་ཡོད་པའི་ཕྱིར་རོ་ཞེས་གསུངས་
པའི་ཕྱིར་རོ། །འདིའི་ཡན་ལག་དང་བསླབ་བྱ་རྒྱས་པར་ནི་འོག་ཏུ་རང་དོན་དུ་སྲོག་
ཆགས་དང་བཅས་པ་ལ་སྤྱོད་པའི་སྐབས་སུ་བཤད་པ་ལྟར་རོ། །སྲོག་ཆགས་དང་བཅས་

པ་ལ་སྤྱོད་པའི་ལྟུང་བྱེད་དོ།། །།
གཉིས་པ་གནས་སྒྲུབ་ལུགས་ལས་གྱུར་པ་ཕ་གུ་རིམ་པ་གསུམ་ལས་ལྷག་པར་རྩིག་པ་ལ་
གསུམ་ལས། དང་པོ་བསླབ་བྱ་ནི། སྒོ་ཆ་གཞུག་པར་བྱའོ། །སྒོ་གླེགས་དག་ཀྱང་ངོ་། །
སྐར་ཁུང་དག་ཀྱང་གདོད་པར་བྱའོ། །ཞེས་གསུངས་ཏེ། དགེ་འདུན་གྱི་ཕྱིར་རམ་གང་
ཟག་གི་ཕྱིར་གཙུག་ལག་ཁང་རྩིག་ན་དང་པོར་སྒོ་ཆུ་སྟེ་སྒོའི་རུ་བཞི་སོགས་གཞུག་པར་
བྱའོ། །སྒོའི་རུ་བཞི་བཅའ་ཞིང་གཞུག་ཅེས་འགྲེལཾ་ཆུང་ལས་སོ། །སྒོ་གླེགས་དག་ཀྱང་ངོ་
སྟེ་གཞུག་པར་བྱའོ་ཞེས་སྔ་མར་སྦྱར་རོ། །རྩིག་པའི་ངོས་ལ་སྐར་ཁུང་དག་ཀྱང་གདོད་
པར་བྱའོ། །གཉིས་པ་ལྟུང་བ་རྣམ་གཞག་ལ་བཞི་ལས། དང་པོ་གླེང་གཞི་ནི་ཡུལ་ཀོའུ་
ཤམ་བྷིར་གང་ཟག་དྲུག་སྡེས་ཉོན་མོངས་པ་བྱ་བ་ངན་པར་དགའ་བས་ཉེས་པ་ཉིན་
གཅིག་ལ་སོ་ཕག་གི་གཙུག་ལག་ཁང་སུམ་བརྩེགས་སྒོ་དང་ཆབ་ཁུང་སོགས་མེད་པ་སྦྱང་
སྒོ་དང་སྐར་ཁུང་མེད་པའི་བང་བ་ལྟ་བུ་བརྩིགས་པ་མཚན་མོ་ཆར་བབས་པས་ཐོ་རེངས་ཆུས་གང་སྟེ་
ཞིག་པས་འདི་བཅས་སོ། །གཉིས་པ་དགག་བྱ་ནི་གཙུག་ལག་ཁང་འཇིག་པར་འགྱུར་
ཞིང་དོན་དང་བྱ་བ་མང་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་གཙུག་
ལག་ཁང་གནས་ཀྱི་མཚན་ཉིད་དང་ལྡན་པ་ཞིག་གསར་དུ་རྩིག་པ་ན་ཆར་ཆུ་སྐྱོབ་པའི་
གཡོགས་པ་མ་བྱས་ཤིང་སྦྱིན་བདག་གི་ཚིག་གིས་དབང་མེད་པ་མ་ཡིན་པར་རང་ངམ་
རང་གི་ངག་གིས་བསྐོས་པ་གཞན་གྱིས་ཉིན་ཞག་གཅིག་ལ་འཇིག་པའི་ཉེན་ཅན་གྱི་ཕ་གུ་
རིམ་པ་གསུམ་ལས་ལྷག་པར་བརྩིགས་པའམ་ཉི་མ་གཞན་ལ་ཕ་གུ་འཇིམ་པ་མེད་པ་ལ་
སོགས་པའི་སྒོ་ནས་རིམ་པ་གསུམ་ལས་ལྷག་པར་བརྩིགས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ནི། གཙུག་ལག་ཁང་ནི་བྱེད་པ་པོ་ཉིད་དོ། །སྤྱོད་
ལམ་བཞི་ཤོང་བའོ། །གལ་ཏེ་ཐམས་ཅད་རྡོའམ་སོ་ཕག་གམ་ཤིང་ལས་བྱས་པ་མ་ཡིན་
ནའོ། །ཆར་ཆུ་བསྐྱབ་པའི་གཡོགས་པ་ཡང་ངོ་། །ཡོན་བདག་གིས་བྱས་སམ་ཟིན་ནས་
བལྟའོ་ཞེས་མ་སྨྲས་པ་ལའོ། །ཕ་གུ་རིམ་པ་གསུམ་ལས་ལྷག་པར་བརྩིགས་པ་བྱས་པ་

ལའོ། །གཞན་གྱིས་ཀྱང་ངོ་། །ཉི་མ་དེ་ལའོ། །གཞན་ལ་ཡང་འཇིམ་པ་མེད་པ་ལས་སོ།
ཆུ་ཁུང་དག་མ་བཏོད་པར་ཡང་རུང་ངོ་། །བརྐོས་ཏེ་རྨང་གི་རྩ་བ་མ་བཙུགས་པ་ཉིད་ཀྱང་
ངོ༌། །སྒོ་ཆ་གོང་མ་མ་བཅུག་པར་ཡང་རུང་ངོ་། །ཞེས་གསུངས་ཏེ། གཙུག་ལག་ཁང་གི་
ལྟུང་བྱེད་འདིའི་བྱེད་པ་པོ་གང་ཞེ་ན། གཙུག་ལག་ཁང་ནི་བྱེད་པ་པོ་ཉིད་དོ། །དེ་ཡང་ཊི་
ཀ་ལས། གཙུག་ལག་ཁང་ནི་ཐམས་ཅད་ཀྱང་བྱེད་པ་པོ་ཉིད་ཡིན་ཏེ། དགེ་འདུན་མངའ་
བ་འབའ་ཞིག་ཏུ་མ་ཟད་ཀྱི་གང་ཟག་དང་ཁྱིམ་པ་དབང་བ་ཡང་བྱེད་པ་པོ་ཉིད་ཡིན་ནོ། །
ཞེས་གསུངས་སོ། །ཚད་ཅི་ཙམ་ཞེ་ན། འགྲེང་འཆག་ཉལ་འདུག་གི་སྤྱོད་ལམ་བཞི་བྱར་
རུང་ཞིང་ཤོང་བའོ། །སྤྱོད་ལམ་བཞི་པོ་ཤོང་བ་མན་ཆད་ནི་ཉེས་མེད་ཅེས་འགྲེལ་ཆུང་
ལས་སོ། །གཙུག་ལག་ཁང་དེ་ལྟ་བུ་དེ་ཐམས་ཅད་དུ་བྱེད་པ་པོ་ཡིན་ནམ་ཞེ་ན། གལ་ཏེ་
གཙུག་ལག་ཁང་གི་རྨང་ལ་སོགས་པ་ཐམས་ཅད་རྡོའམ་སོ་བཏང་བའི་སོ་ཕག་གམ་ཤིང་
འབའ་ཞིག་ལས་བྱས་པ་མ་ཡིན་ན་བྱེད་པ་པོའོ། །རྡོ་འབའ་ཞིག་གམ་སོ་ཕག་གམ་
ཐམས་ཅད་ཤིང་ལས་བྱས་པ་ལ་རིམ་པ་གསུམ་ལས་ལྷག་པར་བརྩིགས་ཀྱང་ལྟུང་བ་མེད་
དོ་ཞེས་ལུང་རྣམ་འབྱེད་ལས་སོ། །རྡོ་བ་འབའ་ཞིག་ལ་སོགས་པ་ལ་འགས་པ་ལ་སོགས་
པའི་ཉེས་པར་མི་འགྱུར་བས་ལྟུང་བ་མེད་དོ་ཞེས་རྣམ་འབྱེད་འགྲེལ་ལས་བཤད་དོ། །
འོན་ཀྱང་རྨང་འཛུགས་པ་དང་ཆུ་ཁུང་བཏོད་པ་སོགས་མ་བྱས་ན་རྡོ་བ་ལ་སོགས་པ་སྲ་བ་
ལས་བྱས་པ་ཡིན་ཡང་མྱུར་དུ་འཇིག་པའི་དགག་བྱ་ཆེ་བའི་ཕྱིར་རིམ་པ་བཞི་བརྩིགས་ན་
ལྟུང་བ་དངོས་གཞི་བསྐྱེད་པར་འདུལ་བའི་བསླབ་བྱ་ཆེན་མོ་སོགས་སུ་གསུངས་སོ། །
ཆར་ཆུ་བསྐྱབ་པའི་ཕྱིར་ལོ་མའམ་རྩྭའམ་ཤིང་ལེབ་ལ་སོགས་པས་རྩིག་འཕྲོའི་སྟེང་ནས་
གཡོགིས་པ་ཡང་ངོ་སྟེ་གཡོགས་པ་བྱས་པ་མ་ཡིན་ན་བྱེད་པ་པོའོ་ཞེས་སྔ་མར་སྦྱར་རོ། །
དེ་ལྟར་རང་གི་རྣམ་བཤད་དང་ཊི་ཀ་གཉིས་ཆར་དུ་དྲངས་པའི་ལུང་ཞུ་བ་ལས། བཙུན་པ་
དགེ་སློང་གིས་རྩིག་པའི་རིམ་པ་གཉིས་སམ་གསུམ་དག་ལས་ལྷག་པར་བརྩིགས་ཤིང་དེ་

ལ་ལྟུང་བྱེད་དུ་ཡང་མི་འགྱུར་བ་མཆིས་སམ། ཡོད་དེ་རྩྭ་དག་གིས་གཡོག་པར་བྱེད་ན་
ལྟུང་བ་མེད་དོ། །སྤང་ལེབ་དག་གིས་གཡོག་པར་བྱེད་ན་ལྟུང་བ་མེད་དོ། །ཤིང་ལེབ་དག་
གིས་གཡོག་པར་བྱེད་ན་ལྟུང་བ་མེད་དོ། །ཞེས་གསུངས་པ་ཡིན་ནོ་ཞེས་གསུངས་སོ། །དེ་
ལས་ཤིང་ལེབ་དང་སྤང་ལེབ་གཉིས་ཐ་དད་པ་ལྟར་དུ་བཤད་ཀྱང་ཤིང་ལེབ་ལ་སྤང་ལེབ་
ཞེས་བརྗོད་པའི་སྐབས་ཀྱང་ཡོད་དོ། །དེའང་ལོ་མ་དང་རྩྭ་དང་ཤིང་ལེབ་ལ་སོགས་པས་
གཡོག་པར་བྱའོ་སྙམ་པའི་སེམས་པ་དེ་རིམ་པ་ལྷག་པར་རྩིག་པའི་སྔ་རོལ་ནས་ཡོད་ན་
ནི་རིམ་པ་ལྷག་པར་བརྩིགས་ཟིན་ནས་ཕྱིས་དེ་དག་གིས་གཡོག་པར་བྱེད་ན་ཉེས་པ་མེད་
པའོ། །འོན་ཀྱང་འཇིམ་པ་མེད་པར་བརྩིགས་པ་དང་ཆུ་ཁུང་མ་བཏོད་པར་བརྩིགས་པ་
སོགས་ལ་རྩིག་འཕྲོ་བཀབ་ཀྱང་ལྟུང་བ་དངོས་གཞི་བསྐྱེད་པར་བསླབ་བྱ་ཆེན་མོ་སོགས་
སུ་གསུངས་ཤིང་། ཕྲེང་རྒྱུད་ལས། ཆར་དང་རླུང་ནི་བཟློག་པའི་ཕྱིར། །སྟེང་ནས་མནན་
པར་བྱ་བ་ནི། །རྩྭ་བཅས་འཇིམ་པའི་གོང་བུ་དག །གཉིས་སམ་གསུམ་གྱི་བར་དུའོ། །དེ་
ལས་ལྷག་པར་གང་འཇོག་པ། །ངེས་པར་ལྟུང་བྱེད་འགྱུར་བ་ཡིན། །ཞེས་གསུངས་
པའང་འཇིམ་པ་མེད་པར་བརྩིགས་པ་དང་ཆུ་ཁུང་མ་བཏོད་པར་བརྩིགས་པ་སོགས་ལ་
རྩིག་འཕྲོ་བཀབ་ཀྱང་རིམ་པ་ལྷག་པར་བརྩིག་ན་ལྟུང་བ་འབྱུང་བར་གསུངས་པའི་དོན་དུ་
འཆད་ན་ལུང་དང་མཐུན་ནོ། །རྟེན་ཐམས་ཅད་ལ་བྱེད་པ་པོ་ཡིན་ནམ་ཞེ་ན། ཡོན་བདག་
བྲེལ་བས་ཡོན་བདག་གིས་འདི་སྐད་ཅེས་གཙུག་ལག་ཁང་གི་ཕྱེད་བྱས་ནས་བལྟའོ་ཞེས་
སམ་གཙུག་ལག་ཁང་ཡོངས་རྫོགས་ཟིན་ནས་བལྟའོ་ཞེས་དགེ་སློང་ལ་མ་སྨྲས་པ་ལ་
བྱེད་པ་པོའོ། །གལ་ཏེ་དེ་སྐད་སྨྲ་ན་དེ་ལ་ཉེས་པར་མི་འགྱུར་རོ་ཞེས་ཊཱི་ཀ་ལས་སོ། །སྦྱིན་
བདག་རིངས་པར་འདོད་པས་ནི་རྡིབ་ན་ཡང་ལྟུང་བ་མེད་དེ་གཙུག་ལག་ཁང་ནི་དེ་ལ་
རག་ལས་པའི་ཕྱིར་རོ་ཞེས་རྣམ་འབྱེད་འགྲེལ་ལས་སོ། །གང་ལ་དེ་བྱེད་པ་པོ་ཡིན་ཞེ་ན།
གཙུག་ལག་ཁང་རྩིག་པ་ན་ཕ་གུ་སོ་མ་བསྲེགས་པ་རིམ་པ་གསུམ་ལས་ལྷག་པར་
བརྩིགས་པ་བྱས་པ་ལ་གཙུག་ལག་ཁང་དེ་བྱེད་པ་པོའོ། །རིམ་པ་ཞེས་པ་ནི་གྱང་གཞོང་

གིས་དཔར་ཟིན་པའི་སོ་ཕག་གི་རིམ་པའམ་ཡང་ན་གྱང་བརྡུང་བའི་རིམ་པའོ། །དེ་ཡང་
རིམ་པ་རེ་རེ་ལ་ཁྲུ་གང་ཙམ་ཡོད་པ་ཡན་ཆད་ལ་བྱ་དགོས་ཀྱི། དེ་མན་ཆད་མཐོ་གང་བ་
སོགས་ལ་ནི་མི་བྱ་སྟེ། དེ་རིམ་པ་ལྷག་པ་ཙམ་གྱིས་འཇིག་པའི་ཉེན་མེད་པའི་ཕྱིར་རོ། །
སྐབས་འདིར་སོ་སོར་ཐར་བའི་མདོ་ལས། ཕ་གུའི་རིམ་པ་འཇིམ་པ་དང་བཅས་པ་གཉིས་
སམ་གསུམ་བརྩིག་པར་བྱའོ། །དེ་ལས་ལྷག་པར་རྩིག་ན་ལྟུང་བྱེད་དོ་ཞེས་དང་། དེ་དང་
མཐུན་པར་དཔག་སྟེ་ལས། ཉིན་གཅིག་ལ་ཕ་གུའི་རིམ་པ་འཇིམ་པ་དང་བཅས་པ་
གཉིས་སམ་གསུམ་ལས་ལྷག་པ་བརྩིགས་པའོ་ཞེས་གསུངས་པ་དེ་ནི་གཉིས་སམ་གསུམ་
བརྩིགས་ན་ལྟུང་བ་མེད་ལ་གསུམ་ལས་ལྷག་པར་བརྩིགས་ན་ལྟུང་བར་འགྱུར་ཞེས་པའི་
དོན་ནོ། །བདག་ཉིད་ཁོ་ནས་རྩིག་པ་ལ་བྱེད་པ་པོ་ཡིན་ནམ་ཞེ་ན། དགེ་སློང་རང་གིས་
བསྐོས་པ་གཞན་གྱིས་བརྩིགས་པས་ཀྱང་ངོ་ཞེས་དེ་བྱེད་པ་པོའོ་ཞེས་སྔ་མར་སྦྱར་རོ། །
གང་གི་ཚེ་རྩིག་ན་བྱེད་པ་པོ་ཡིན་ཞེ་ན། ཉི་མ་གང་ལ་ཕ་གུ་རིམ་པ་གསུམ་བརྩིགས་པའི་
ཉི་མ་དེ་ཉིད་ལ་བཞི་བརྩིགས་ནའོ་ཞེས་སྤྱིར་བཏང་བའོ། །དེར་མ་ཟད་ཉི་མ་གཅིག་ཡིན་
པ་ལས་གཞན་ཉི་མ་ཐ་དད་ལ་ཡང་ཕ་གུ་འཇིམ་པ་མེད་པ་ལས་སོ་སྟེ་འཇིམ་པ་དང་མི་
སྤེལ་བར་སྐམ་བརྩིགས་སུ་རིམ་པ་གསུམ་ལས་ལྷག་པར་བརྩིགས་པར་བྱས་ན་གཙུག་
ལག་ཁང་དེ་ལྟུང་བའི་བྱེད་པ་པོ་ཉིད་ཡིན་ནོ། །དེ་ལ་ཤེར་འབྱུང་གི་འགྲེལ་པ་ལས། ཉིན་
གཅིག་ལ་རིམ་གསུམ་རྩིག་པའི་ཚེ་ནི་འཇིམ་པ་མེད་ལ་ཕྱི་དེ་ཉིན་པར་འཇིམ་པ་དང་སྤེལ་
ཞིང་རྩིག་ནའང་ཉེས་པ་རངས་པར་སྟོན་པའོ་ཞེས་དེ་ལྟར་རྩིག་ན་ཉེས་པ་རྫོགས་པར་
འབྱུང་བར་གསུངས་སོ། །གཞན་ཡང་དང་པོ་འཇིམ་པ་ཡོད་ཀྱང་བར་དུ་འཇིམ་པ་མེད་
པར་བརྩིགས་ན་འཇིམ་པ་མེད་པ་ནས་རིམ་པ་གསུམ་ལས་ལྷག་པ་བརྩིགས་ན་ལྟུང་བར་
འགྱུར་རོ། །ཆུ་ཕྱིར་འགྲོ་བའི་ཆུ་ཁུང་དག་མ་བཏོད་པར་ཡང་ཉི་མ་ཐ་དད་པ་གཞན་ལ་
ཡང་ཕ་གུ་རིམ་པ་གསུམ་ལས་ལྷག་པར་བརྩིགས་ན་གཙུག་ལག་ཁང་དེ་ལྟུང་བའི་བྱེད་པ་
པོར་རུང་ངོ༌། །ས་བརྐོས་ཏེ་རྨང་གི་རྩ་བ་མ་བཙུགས་པ་སྟེ་མ་བརྐོས་པར་རྨང་གི་རྩ་བ་

བཙུགས་པ་ཉིད་ཀྱང་ཉི་མ་ཐ་དད་པ་གཞན་ལ་ཡང་ཕ་གུ་རིམ་པ་གསུམ་ལས་ལྷག་པར་
བརྩིགས་ན་གཙུག་ལག་ཁང་དེ་ལྟུང་བའི་བྱེད་པ་པོར་རུང་ངོ༌། །དེས་ན་ས་བརྐོས་ཏེ་རྨང་
གི་རྩ་བ་གཟུགས་དགོས་སོ། །ཡས་ཕུབ་ལ་སོགས་པའི་སྒོ་ཆ་གོང་མ་མ་བཅུག་པར་ཡང་
དེའི་མཚམས་ཡན་ཆད་ནས་ཉི་མ་ཐ་དད་པ་གཞན་ལ་ཡང་ཕ་གུ་རིམ་པ་གསུམ་ལས་ལྷག་
པར་བརྩིགས་ན་ལྟུང་བའི་བྱེད་པ་པོར་རུང་ངོ༌། །དེ་ལྟར་ཊི་ཀ་ལས། གལ་ཏེ་སྒོ་ཆ་གོང་
མ་དེ་བཙུགས་པ་ཡིན་ན་དེ་ལ་ནི་ཕ་གུ་རིམ་པ་གསུམ་ལས་ལྷག་པར་བརྩིགས་ཀྱང་ཉེས་
པ་མེད་དེ། སྒོ་ཆ་བཙུགས་པ་ཡན་ཆད་ནས་རིམ་པ་གསུམ་བགྲང་བར་བྱ་བ་ཡིན་ནོ། །
ཞེས་སོ། །འཇིམ་པ་མེད་པ་དང་ཆུ་ཁུང་མ་བཏོད་པ་ལ་སོགས་པ་དེ་དག་ཚང་བར་མེད་
ཀྱང་གང་རུང་ཡོད་ན་ཡན་ལག་གཞན་ཚང་ན་མཐར་འགྱུར་རོ། །མཐར་ཐུག་པའི་ཚད་
ཀྱང་བྱ་ཊིཀ་ལས། མཐར་ཐུག་ཁོར་ཡུག་ཏུ་རིམ་པ་ལྷག་པས་འཁོར་བའོ་ཞེས་གསུངས་
ཀྱང་ཕྱོགས་གཅིག་རིམ་པ་ལྷག་པ་བརྩིགས་ན་ཡང་དགག་བྱ་རྫོགས་པའི་ཕྱིར་ལྟུང་བ་
རྫོགས་སོ། །གསུམ་པ་ལྟུང་མེད་ནི། དང་པོའི་མདུན་རོལ་ལ་ནི་ཉེས་པ་མེད་དོ། །ཞེས་
གསུངས་ཏེ། ལྟུང་བའི་རྒྱུར་གྱུར་པའི་དང་པོའི་རིམ་པ་སྟེ་རིམ་པ་བཞི་པ་དེའི་མདུན་རོལ་
ཏུ་རིམ་པ་གསུམ་པ་རྩིག་པ་ལ་ནི་སྦྱོར་བའི་ཉེས་པ་མེད་དོ། །རིམ་པ་བཞི་པ་རྩིག་པའི་
སྦྱོར་བ་རྩོམ་པ་ན་སྦྱོར་བའི་ལྟུང་བ་འབྱུང་སྟེ། ཊཱི་ཀ་ལས། རིམ་པ་གསུམ་བརྩིགས་པའི་
སྟེང་དུ་ཉི་མ་དེ་ཉིད་ལ་རིམ་པ་བཞི་པ་བརྩིག་པའི་ཕྱིར་ཕ་གུ་ལ་སོགས་པ་ལ་འཛིན་པ་
རྩོམ་པར་བྱེད་པ་དེའི་ཚེ་ན་ནི་སྦྱོར་བ་ཞེས་བྱ་བའི་ཉེས་བྱས་སོ། །ཞེས་གསུངས་པའི་ཕྱིར་
རོ། །འོན་ཀྱང་འདུ་ཤེས་འཁྲུལ་ན་ནི། ལུང་ཞུ་བ་ལས། ཕ་གུ་རིམ་པ་གསུམ་ལས་མ་
ལྷག་པ་ལ་ལྷག་པར་འདུ་ཤེས་ཏེ་བརྩིགས་ན་ཉེས་བྱས་སོ་ཞེས་གསུངས་སོ། །གཞན་
ཡང་དང་པོ་རྩིག་པའི་དུས་ཉིད་ནས་རིམ་པ་གསུམ་ལས་ལྷག་པར་རྩིག་པའི་ཀུན་སློང་
བྱུང་ན་ནི་རིམ་པ་བཞི་པ་རྩིག་པའི་སྔོན་དུ་ཡང་བསླབ་བྱའི་ཉེས་བྱས་འབྱུང་ངོ༌། །ཕ་གུ་
རིམ་པ་ལྷག་པར་བརྩིགས་པ་ལས་གྱུར་པའི་གཙུག་ལག་ཁང་གི་ལྟུང་བྱེད་དོ།། །།

བཅུ་པ་གསུམ་པ་ལ་ལྔ། ཆོས་དང༌། གོས་དང་། ལམ་དང་། གནས་དང་། ཟས་ཀྱི་གཞི་
ལས་གྱུར་པའོ། །དང་པོ་ལ་གསུམ། མ་བསྐོས་པར་ཆོས་སྟོན་པ་དང་། ཉི་མ་ནུབ་པར་
ཆོས་སྟོན་པ་དང་། ཟས་ཅུང་གི་ཕྱིར་ཆོས་སྟོན་ནོ་ཞེས་སྐུར་བ་འདེབས་པའི་ལྟུང་བའོ། །
དང་པོ་ལ་གསུམ། བསླབ་བྱ། རྣམ་གཞག ལྟུང་མེད་དོ། །དང་པོ་ནི། ཕམ་པར་འགྱུར་
བ་མ་བྱུང་བ། མདོ་སྡེ་དང་འདུལ་བ་དང་མ་མོ་འཛིན་པ། ལོ་ཉི་ཤུ་ལས་མི་ཉུང་བ། གྲོང་
ཁྱེར་བའི་སྐད་སྨྲ་བ། དགེ་སློང་མ་ལ་ལུས་ཉེ་བར་གཞོལ་བ་ཉིད་ཕྱིར་བཅོས་པ་བྱས་པ་
དགེ་སློང་མའི་སྟོན་པར་བསྐོའོ། །གསོ་སྦྱོང་བཅོ་ལྔ་པ་ལའོ། །མཚམས་ཀྱི་ནང་དུའོ། །
མདོ་སྡེ་ལ་སོགས་པ་འཛིན་པ་མེད་ན་སོ་སོར་ཐར་པ་ཐོན་པའོ། །དེ་ཡང་ན་ཕམ་པར་
འགྱུར་བའམ་ལྕི་བའི་ཆོས་རྣམས་སྟོན་ནུས་པའོ། །ཕྱི་མ་ནི་སྲིང་མོ་དག་ཅི་ཁྱེད་ཅག་དགེ་
སློང་མའི་དགེ་འདུན་ཚོགས་སམ། ཡོངས་སུ་དག་གམ། མཐུན་ནམ། ཁ་ན་མ་ཐོ་བ་མེད་
དམ། ཁྱེད་ཅག་ལ་དགེ་འདུན་གྱིས་མ་བསྐོས་པའི་གང་ཟག་འགའ་ཞིག་སྟོན་པར་མི་
བྱེད་དམ། ཁྱེད་ཅག་ལ་སྟོན་པའི་གང་ཟག་ནི་འགའ་ཞིག་དགེ་འདུན་ལས་འོང་ངོ་། ། །
ཁྱེད་ཅག་ལ་དགེ་སློང་འགའ་ཡང་སྟོན་པར་མི་སྤྲོའོ། །ཁྱེད་ཅག་གི་གདམས་ངག་དང་
རྗེས་སུ་བསྟན་པ་ནི་དགེ་འདུན་ལས་སོ། །སྲིང་མོ་དག་གིས་བག་ཡོད་པར་སྒྲུབས་ཤིག་
ཅེས་བྱ་བ་དེ་སྟོན་ནུས་པའོ། །ཆོས་བླ་མའི་མཐུ་དང་ལྡན་པ་ནི་མ་གཏོགས་སོ། །ཞེས་
གསུངས་ཏེ། དགེ་སློང་མའི་སྟོན་པ་ལ་དགེ་སློང་ཇི་ལྟ་བུ་ཞིག་བསྐོ་དགོས་ཤེ་ན། བཙུན་
པའི་ཡན་ལག་དགེ་སློང་ཕམ་པར་འགྱུར་བ་མ་བྱུང་ཞིང་རང་བཞིན་གྱི་ཁ་ན་མ་ཐོ་བ་ལ་
འཛེམ་བག་དང་ལྡན་པ་དང༌། མཁས་པའི་ཡན་ལག་མདོ་སྡེ་དང་འདུལ་བ་དང་མ་མོ་
ཚིག་དང་དོན་གྱི་སྒོ་ནས་འཛིན་པ་དང་། བརྟན་པའི་ཡན་ལག་བསྙེན་པར་རྫོགས་ནས་
ལོ་ཉི་ཤུ་ལས་མི་ཉུང་བ་དང་། མཁས་པའི་ཡན་ལག་གི་བྱེ་བྲག་མྱ་ངན་ལས་འདས་པའི་
གྲོང་ཁྱེར་དུ་འགྲོ་བ་དང་མཐུན་པའི་སྐད་འདོད་ཆགས་དང་བྲལ་བའི་ཚིག་སྨྲ་བ་དང༌།
བཙུན་པའི་ཡན་ལག་གི་བྱེ་བྲག་དགེ་སློང་མ་ལ་ལུས་ཀྱི་རེག་པས་སུན་མ་བྱུང་བ་དང་།

གལ་ཏེ་དེ་ལ་ལུས་ཉེ་བར་གཞོལ་བ་སྟེ་ལུས་ཀྱིས་རེག་པར་བྱས་པ་ཉིད་ན་ཡང་ལྟུང་བ་དེ་
ཕྱིར་བཅོས་པ་བྱས་པ་སྟེ། དེས་ལྷག་མའི་ལྟུང་བ་གཞན་གྱིས་མ་གོས་པ་དགོས་པ་ཡང་
མཚོན་ནས་བསྟན་ཏོ། །བཙུན་མཁས་བརྟན་པའི་ཡོན་ཏན་དེ་ལྟ་བུ་དང་ལྡན་པ་དགེ་སློང་
མའི་སྟོན་པར་གསོལ་གཉིས་ཀྱི་ལས་ཀྱིས་བསྐོའོ། །དེ་ལ་བསྙེན་པར་རྫོགས་ནས་ལོ་ཉི་
ཤུ་ལས་མི་ཉུང་བ་དགོས་པའི་རྒྱུ་མཚན་ནི་བྱ་ཊཱིཀ་ལས། ལོ་ཉི་ཤུ་ལོན་པ་ཡན་ལག་ཏུ་
དགོས་པ་ནི་མཚན་མི་མཐུན་པའི་དགེ་བའི་བཤེས་གཉེན་བྱེད་པ་ལ་ནི་ཚངས་པར་སྤྱོད་
པ་ལ་ཆེས་ཡུན་རིང་དུ་གོམས་པ་གཉེན་པོ་ལ་ཆེས་བརྟན་པ་མ་ཡིན་པས་བྱེད་པར་མི་ནུས་
པའི་ཕྱིར་རོ་ཞེས་གསུངས་སོ། །ཉི་མ་གང་ལ་བསྐོ་བར་བྱ་ཞེ་ན། གསོ་སྦྱོང་ཚེས་བཅོ་ལྔ་
པ་ལ་བསྐོའོ། །གསོ་སྦྱོང་ཞེས་སྨོས་པ་འདིས་ནི་དགེ་འདུན་གྱིས་དེའི་ཉིན་མོ་སྔར་གསོ་
སྦྱོང་བྱ་ཞིང་དེའི་འོག་ཏུ་དགེ་སློང་མའི་སྟོན་པ་བསྐོ་བར་བྱ་བའི་དོན་ཏེ་སྟོན་པར་བྱེད་དོ་
ཞེས་ཊཱི་ཀ་ལས་སོ། །བཅོ་ལྔ་པ་ཞེས་པ་ནི་མཐུན་པའི་གསོ་སྦྱོང་ལ་སོགས་པ་དུས་མ་ངེས་
པའི་གསོ་སྦྱོང་རྣམས་བསལ་བའི་ཕྱིར་རོ། །གསོ་སྦྱོང་བཅུ་བཞི་པ་ནི་མ་བསལ་ཏེ་གསོ་
སྦྱོང་བཅུ་བཞི་པ་དེ་ཉིད་ཚེས་བཅོ་ལྔ་ཡིན་པའི་ཕྱིར་རོ། །དུས་གཞན་དུ་ནི་བསྐོ་བའི་ལས་
འདི་མི་ཆགས་པར་ལུང་རྣམ་འབྱེད་རྩ་འགྲེལ་ལས་བཤད་དོ། །གནས་གང་དུ་བསྐོ་ཞེ་ན།
ལས་ཀྱིའམ་རང་བཞིན་གྱི་མཚམས་ཀྱི་ནང་དུ་བསྐོའོ། །གནས་གཞན་དུ་ནི་བསྐོ་ལས་མི་
ཆགས་པར་ལུང་རྣམ་འབྱེད་རྩ་འགྲེལ་ལས་བཤད་དོ། །མཁས་པའི་ཡན་ལག་གི་
དམིགས་བསལ་ནི་མདོ་སྡེ་ལ་སོགས་པ་སྡེ་སྣོད་གསུམ་འཛིན་པ་མེད་ན་དགེ་སློང་ཕ་དང་
དགེ་སློང་མའི་སོ་སོར་ཐར་པ་ཉིད་ཀྱི་མདོ་ཁ་ཏོན་དུ་ཐོན་པ་བསྐོའོ། །སོ་སོར་ཐར་པ་
ཐོན་པ་དེ་ཡང་མེད་ན་དགེ་སློང་མའི་ཕམ་པར་འགྱུར་བ་བརྒྱད་པོའམ་ཡང་ན་ལྕི་བའི་
ཆོས་བརྒྱད་པོ་རྣམས་དོན་དང་ཚིག་གིས་སྟོན་ནུས་པ་བསྐོའོ། །དེ་ཡང་ཕམ་པ་དང་ལྕི་
ཆོས་གཉིས་ཀ་སྟོན་ནུས་པ་ཡོད་བཞིན་དུ་དེ་གཉིས་གང་རུང་རེ་སྟོན་ནུས་པ་སྐོ་ན་བསྐོ་
བའི་ལས་མི་ཆགས་ཤིང་སྐོ་བར་བྱེད་པ་དེ་དག་ལ་ཉེས་བྱས་སུ་འགྱུར་ལ། བསྐོས་པ་

དེས་དགེ་སློང་མ་ལ་ཆོས་སྟོན་ན་ལྟུང་བྱེད་དུ་འགྱུར་བས་ན་གཉིས་ཚོགས་སྟོན་ནུས་པ་
ཡོད་ན་དེ་ཉིད་བསྐོ་ཞིང་། གལ་ཏེ་དེ་མེད་ན་འདིར་བཤད་པ་བཞིན་གང་རུང་རེ་སྟོན་ནུས་
པ་བསྐོའོ། །ཕམ་པའམ་ལྕི་ཆོས་གང་རུང་སྟོན་ནུས་པ་དེ་ཡང་མེད་ན་ཇི་ལྟ་བུ་བསྐོ་ཞེ་ན།
སྔ་མ་དག་མཚམས་ཀྱི་ནང་ན་མེད་ན་དེའི་འོག་འདི་ཕྱིས་བསྐོ་བར་བྱ་བ་ཡིན་པས་ཕྱི་མ་
ནི་ཀྱེ་སྲིང་མོ་དགུ་ཅེས་བོས་ནས་ཅི་ཁྱེད་ཅག་དགེ་སློང་མའི་དགེ་འདུན་ལས་གཅིག་ཏུ་
བྱེད་པས་ཚོགས་སམ། ཕམ་པ་མ་བྱུང་ཞིང་ལྟུང་བ་གཞན་དག་ཀྱང་བཤགས་པ་དང་བྱིན་
གྱིས་བརླབས་པ་གཉིས་ཀྱིས་ཕྱིར་བཅོས་པས་ཡོངས་སུ་དག་གམ། ཕན་ཚུན་ལྟ་བ་
མཐུན་ནམ། འཐབ་མོ་ལ་སོགས་པའི་ཁ་ན་མ་ཐོ་བ་མེད་དམ། དགེ་སློང་མ་ཁྱེད་ཅག་ལ་
དགེ་སློང་གི་དགེ་འདུན་གྱིས་མ་བསྐོས་པའི་གང་ཟག་འགའ་ཞིག་ཐུག་ཐུབ་ཏུ་ཆོས་སྟོན་
པར་མི་བྱེད་དམ། དགེ་སློང་མ་ཁྱེད་ཅག་ལ་ཆོས་སྟོན་པའི་གང་ཟག་ནི་འགའ་ཞིག་
གཞན་ལས་ནི་མི་འོང་གི་དགེ་སློང་གི་དགེ་འདུན་གྱིས་བསྐོས་པ་ལས་འོང་ངོ༌། །ང་ཡང་
དགེ་འདུན་གྱིས་བསྐོས་ཏེ་འོངས་པར་ཟད་ཀྱི་རང་དགར་འོང་བ་མ་ཡིན་ལ་དགེ་སློང་མ་
ཁྱེད་ཅག་ལ་དགེ་སློང་གཞན་འགའ་ཡང་ཆོས་སྟོན་པར་མི་སྤྲོའོ། །དགེ་སློང་མ་ཁྱེད་ཅག་
གི་ཟླ་བ་ཕྱེད་ཕྱེད་ཀྱི་གསོ་སྦྱོང་དང་དགག་དབྱེའི་དུས་ལ་སོགས་པར་ལམ་གྱི་ཚོགས་
སྒོམ་པར་ལུང་འབོགས་པའི་གདམས་ངག་དང་། འདི་ནི་བྱ་བ་དང་འདི་ནི་བྱ་བ་མ་ཡིན་
ནོ་ཞེས་རྗེས་སུ་བསྟན་པ་ནི་དགེ་འདུན་ལས་ཐོབ་པས་སོ། །དེ་ཡང་དངོས་སུ་མི་ཐོབ་
ཀྱང་བརྒྱུད་ནས་ཐོབ་སྟེ་དགེ་འདུན་གྱིས་བསྐོས་ནས་ཐོབ་པས་སོ། །སྲིང་མོ་དག་གིས་
བསླབ་པའི་གཞི་ཡང་དག་པར་བླངས་པ་དག་བག་ཡོད་པར་སྒྲུབས་ཤིག་ཅེས་པ་འདི་ནི་
སྟོན་པ་སྙིང་བརྩེ་བ་ཅན་གྱིས་སྙིང་བརྩེ་བའི་ཕྱིར་དགེ་སློང་མའི་དགེ་འདུན་ལ་གདམས་
ཤིང་རྗེས་སུ་བསྟན་པའི་ཚིག་ཡིན་ནོ་ཞེས་བྱ་བ་དེ་སྟོན་ནུས་པ་དགེ་སློང་མའི་སྟོན་པར་
བསྐོའོ། །གོང་གི་སྔ་མ་སྔ་མ་ཡོད་ན་ཕྱི་མ་ཕྱི་མ་ལ་བསྐོ་བ་མི་ཆགས་ཤིང་སྐོ་མཁན་གྱི་
དགེ་འདུན་ལ་ཉེས་པར་འགྱུར་བ་དང༌། བསྐོས་པའི་གང་ཟག་གིས་བསྟན་ཀྱང་ལྟུང་བྱེད་

དོ། །ཉོན་མོངས་པ་མེད་པར་གནས་པ་སོགས་ཆོས་བླ་མའི་མཐུ་དང་ལྡན་པ་ནི་མ་བསྐོས་
པར་དགེ་སློང་མ་ལ་ཆོས་སྟོན་པའི་ལྟུང་བ་འབྱིན་པ་པོར་མ་གཏོགས་སོ། །དེ་ཡང་བསམ་
གཏན་དང་པོའི་དངོས་གཞི་ཐོབ་པ་ཡན་ཆད་ནི་ཆོས་བླ་མའི་མཐུ་དང་ལྡན་པ་ཡིན་ནོ། །
གཉིས་པ་རྣམ་གཞག་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་
དྲུག་སྡེས་ཉོན་མོངས་པ་གཏོགས་འདོད་ཀྱིས་ཉེས་པ་མ་བསྐོས་པར་དགེ་སློང་མ་ལ་ཆོས་
བསྟན་པས་འདི་བཅས་སོ། །གཉིས་པ་དགག་བྱ་ནི་ཆགས་པའི་རྐྱེན་བྱས་ཏེ་རང་རིགས་
ཀྱི་བསླབ་པ་ལ་གནོད་པའོ། །གསུམ་པ་ངོ་བོ་ནི་ཆོས་བླ་མའི་མཐུ་དང་མི་ལྡན་ཞིང་སྒོ་
བྱེད་དགེ་འདུན་དུ་མ་ལོངས་པའི་ཚེ་འོས་པ་ལ་གསོལ་བ་མ་ཡིན་པའི་བཅས་ལྡན་དགེ་
སློང་གང་དགེ་སློང་མའི་སྟོན་པར་ཚུལ་བཞིན་དུ་བསྐོས་པ་མ་ཡིན་པས་དགེ་སློང་མ་ལ་
བཀའམ་དེ་གཏན་ལ་འབེབས་པའི་བསྟན་བཅོས་གང་རུང་ཚིགས་བཞིར་ལོངས་པ་ཡན་
ཆད་ངག་མཚན་ཉིད་ལྔ་ལྡན་གྱིས་བསྟན་ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ནི། བསྐོས་པ་དེ་དག་ལས་གཅིག་དང་ཡང་མི་ལྡན་པ་དང་། མ་
བསྐོས་པར་དགེ་སློང་མ་ལ་སྟོན་ནའོ། །སྔར་བསྐོས་པ་ཉིད་མ་བསྐོས་པ་ཉིད་མ་ཡིན་ནོ། །
ཞེས་གསུངས་ཏེ། གང་བྱས་ན་མ་བསྐོས་པར་ཆོས་སྟོན་པའི་ལྟུང་བྱེད་དུ་འགྱུར་ཞེ་ན།
དགེ་སློང་མའི་སྟོན་པར་བསྐོས་པ་ཡིན་ཡང་ཕམ་པར་འགྱུར་བ་མ་བྱུང་བ་དང་གཅིག སྡེ་
སྣོད་གསུམ་འཛིན་པ་ལ་སོགས་པ་མཁས་པའི་ཡན་ལག་ཅི་རིགས་པ་དང་གཉིས། ལོ་ཉི་
ཤུ་ལས་མི་ཉུང་བ་དང་གསུམ། གྲོང་ཁྱེར་བའི་སྐད་སྨྲ་བ་དང་བཞི། དགེ་སློང་མ་ལ་རེག་
པའི་ཉེས་པ་མི་ལྡན་པ་དང་ལྔ། བསྐོ་བའི་དུས་གསོ་སྦྱོང་ཚེས་བཅོ་ལྔ་པ་ཡིན་པ་དང་དྲུག
བསྐོ་བའི་གནས་འཚམས་ཀྱི་ནང་ཡིན་པ་དང་བདུན་ཏེ་སྔར་བཤད་པ་དེ་དག་ལས་དྲུག་
ལྡན་ཡང་གང་རུང་གཅིག་དང་ཡང་མི་ལྡན་པ་དང་། སྟོན་པར་མ་བསྐོས་པར་དགེ་སློང་
གིས་དགེ་སློང་མ་ལ་ཆོས་སྟོན་ན་ལྟུང་བྱེད་དུ་འགྱུར་བའོ། །ཕམ་པར་འགྱུར་བ་མ་བྱུང་བ་
སོགས་བདུན་པོ་དེ་དག་ལས་དྲུག་ལྡན་ཡང་གང་རུང་གཅིག་མི་ལྡན་པ་བསྐོ་ན་བསྐོ་བར་

མི་ཆུད་ཅིང་སྐོ་བ་པོ་རྣམས་ལ་ཉེས་བྱས་འབྱུང་ངོ༌། །མ་བསྐོས་པར་དགེ་སློང་མ་ལས་
གཞན་པའི་རབ་བྱུང་མོ་ལ་སྟོན་ན་ཉེས་བྱས་སོ། །དགེ་སློང་མའི་སྟོན་པར་དགེ་འདུན་
གྱིས་སྔར་བསྐོས་པ་ཉིད་ཆོས་འཆད་པའི་ཚེ་སླར་ཡང་བསྐོ་མི་དགོས་ཏེ་སྔར་མ་བསྐོས་པ་
ཉིད་མ་ཡིན་ནོ། །དེས་ན་ལན་གཅིག་བསྐོས་པས་ཇི་སྲིད་འཚོའི་བར་དུ་བསྟན་པར་བྱ་སྟེ།
ཡང་ཡང་བསྐོ་བར་མི་བྱའོ། །ཆོས་བཤད་པར་གསོལ་བ་ལ་ཡང་འདི་དང་འདྲ་བར་
གསུངས་ཏེ། རང་འགྲེལ་ལས། འདིར་གཞུང་ནི་དགེ་སློང་མ་གསོལ་བར་ཆོས་སྨྲ་བ་ལ་
ལྟུང་བར་མི་འགྱུར་བ་འགའ་མཆིས་སམ། ཡོད་དེ་སྔར་གསོལ་ཟིན་པའོ་ཞེས་གསུངས་པ་
ཡིན་ནོ་ཞེས་གསུངས་སོ། །གསུམ་པ་ལྟུང་མེད་ནི། དགེ་འདུན་དུ་མ་ལོངས་ཤིང་འོས་པ་
ལ་གསོལ་ན་ཉེས་པ་མེད་དོ། །དེ་དག་ལ་ཡང་ངོ་། །ཞེས་གསུངས་ཏེ། དགེ་སློང་མའི་
སྟོན་པར་བསྐོ་བ་ལ་སྒོ་བར་བྱེད་པ་དགེ་འདུན་དུ་མུ་ལོངས་ཤིང་དགེ་སློང་མའི་སྟོན་པར་
འོས་པ་ཉིད་ཀྱི་ཡན་ལག་ཕམ་པར་འགྱུར་བ་མ་བྱུང་བ་ལ་སོགས་པ་དང་ལྡན་པའི་དགེ་
སློང་དེ་ལ་དགེ་སློང་མ་རྣམས་ཀྱིས་ཆོས་སྟོན་པར་གསོལ་བ་འདེབས་ན་མ་བསྐོས་བཞིན་དུ་
དེས་དགེ་སློང་མ་ལ་ཆོས་སྟོན་ན་ཉེས་པ་མེད་དོ། །དགེ་སློང་དེ་ལ་གསོལ་བ་འདེབས་པར་
བྱེད་པའི་དགེ་སློང་མ་དེ་དག་ལ་ཡང་ཉེས་པ་མི་འབྱུང་ངོ་། །ཚུལ་བཞིན་མ་བསྐོས་པར་
ཆོས་སྟོན་པའི་ལྟུང་བྱེད་དོ།། །། །
གཉིས་པ་ཉི་མ་ནུབ་པའི་རྗེས་སུ་ཆོས་སྟོན་པའི་ལྟུང་བ་ལ་བཞི་ལས། དང་པོ་གླེང་གཞི་ནི་
ཡུལ་མཉན་ཡོད་དུ་གང་ཟག་དགའ་བྱེད་ཀྱིས་ཉོན་མོངས་པ་བག་ཆགས་མ་བྱུང་བ་དང་
སོ་སོར་མ་བརྟགས་པས་ཉེས་པ་ཉི་མ་ནུབ་ཀྱི་བར་དུ་དགེ་སློང་མ་ལ་ཆོས་བསྟན་པས་
འདི་བཅས་སོ། །གཉིས་པ་དགག་བྱ་ནི་ཆགས་པའི་རྐྱེན་བྱས་ཏེ་རང་རིགས་ཀྱི་བསླབ་པ་
ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་མཚན་ཐོག་ཐག་ཏུ་ཆོས་
བསྟན་པའི་དུས་མ་ཡིན་པར་འཇིགས་པའི་ཉེན་དང་བཅས་པར་ཉི་མ་ནུབ་ནས་སྐྱ་རེངས་
མ་ཤར་བའི་དུས་སུ་དགེ་སློང་མ་ལ་བཀའམ་དེ་གཏན་ལ་འབེབས་བྱེད་ཀྱི་བསྟན་བཅོས་

ཚིགས་བཞིར་ལོངས་པ་ཡན་ཆད་ངག་མཚན་ཉིད་ལྔ་ལྡན་གྱིས་བསྟན་ཏེ་དོན་གོ་བ་ལས་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། ཤེས་གཙོའོ། །ཉི་མ་ནུབ་པ་
ཉིད་ལའོ། །མཚན་ཐོག་ཐག་ཏུ་ཆོས་སྟོན་པ་མ་གཏོགས་པར་དགེ་སློང་མ་ལ་སྟོན་ནའོ། །
དེའི་ཚེ་གལ་ཏེ་སྒོ་ཕྱེ་ཞིང་དེ་ལྟ་བུའི་གཙུག་ལག་ཁང་གི་མདུན་དུ་དབྱར་ཁང་འདུག་པ་མ་
ཡིན་པར་རོ། །ཞེས་གསུངས་ཏེ། ཉི་མ་ནུབ་ཀྱི་བར་དུ་སྟོན་པའི་ལྟུང་བྱེད་འདིའི་བྱེད་པ་
པོ་གང་ཞེ་ན། འདུ་ཤེས་གཙོ་ཆེར་བྱེད་པ་པོའོ། །ཡུལ་གང་ལ་ཤེས་གཙོ་ཞེ་ན། ཉི་མ་
ནུབ་པ་ཉིད་ལ་ཤེས་གཙོའོ་ཞེས་སྦྱར་ཏེ་ཡུལ་དེ་ལ་བསམ་པས་དེར་འདུ་ཤེས་པ་ནི་ཡན་
ལག་གི་གཙོ་བོའོ། །ཅི་ཞིག་རྗེས་སུ་སྒྲུབ་ན་ལྟུང་བྱེད་དུ་འགྱུར་ཞེ་ན། དབྱར་གནས་ཀྱི་
མཇུག་ལྟ་བུ་དུས་ཀྱིས་མི་མང་པོ་འདུས་ཤིང་མཚན་ཐོག་ཐག་ཏུ་སྟེ་མཚན་གང་པོར་ཆོས་
སྟོན་པ་མ་གཏོགས་པར་ཉི་མ་ནུབ་པའི་རྗེས་སུ་དགེ་སློང་མ་ལ་ཆོས་སྟོན་ན་ལྟུང་བྱེད་དུ་
འགྱུར་བའོ། །མཚན་ཐོག་ཐག་ཏུ་ཆོས་སྟོན་པའི་སྐབས་ཡིན་ན་ཉི་མ་ནུབ་ཀྱང་ལྟུང་བར་
མི་འགྱུར་རོ། །ཉི་མ་ནུབ་ནས་སྐྱ་རེངས་མ་ཤར་བར་དུ་དགེ་ཚུལ་མ་སོགས་ལ་ཆོས་སྟོན་
ན་ཉེས་བྱས་སོ། །ཅི་གནས་ཐམས་ཅད་དུ་ལྟུང་བྱེད་དུ་འགྱུར་རམ་ཞེ་ན། ཆོས་སྟོན་པ་
དེའི་ཚེ་གལ་ཏེ་སྒོ་ཕྱེ་ཞིང་སྒོ་ཕྱེ་བ་དེ་ལྟ་བུའི་གཙུག་ལག་ཁང་གི་མདུན་དུ་དགེ་སློང་མའི་
དབྱར་ཁང་སྟེ་སྡོད་ཁང་འདུག་པ་མ་ཡིན་པར་ཉི་མ་ནུབ་ཀྱི་བར་དུ་ཆོས་སྟོན་ན་ལྟུང་བྱེད་
དུ་འགྱུར་རོ། །གལ་ཏེ་དེར་རང་གི་དབྱར་ཁང་ཡོད་ན་མཚན་མི་མཐུན་པའི་ཉེ་བར་འཚེ་
བ་བྱུང་ན་མྱུར་དུ་དེར་བྲོས་པས་ཆོག་པས་ན་ཉི་མ་ནུབ་པར་བསྟན་ཀྱང་ལྟུང་བ་མི་འབྱུང་
ངོ༌། །ཊི་ཀ་ལས། འདི་ནི་མཚོན་པ་ཙམ་དུ་ཟད་དེ། མྱུར་དུ་ཐག་ཐོགས་མེད་པར་རང་གི་
གནས་སུ་ཕྱིན་པར་རུང་བའི་གནས་གཞན་དུ་ཡང་ཉི་མ་ནུབ་ཀྱི་བར་དུ་སྟོན་པ་ལ་ལྟུང་བ་
མེད་ཅེས་སོ། །དགེ་སློང་མའི་སྟོན་པར་མ་བསྐོས་བཞིན་ཉི་མ་ནུབ་པར་ཆོས་སྟོན་ན་མ་
བསྐོས་ཆོས་སྟོན་དང་འདི་གཉིས་ཀྱི་ལྟུང་བ་འབྱུང་ངོ༌། །ཉི་མ་ནུབ་ཀྱི་བར་དུ་སྟེ་ནུབ་པའི་
རྗེས་ཀྱི་བར་དུ་ཆོས་སྟོན་པའི་ལྟུང་བྱེད་དོ།། །། །

གསུམ་པ་ཟས་ཅུང་གིས་སྐུར་བ་འདེབས་པའི་ལྟུང་བ་ལ་གཉིས་ལས། དང་པོ་བསླབ་བྱ་
ནི། དགེ་སློང་མས་ཆོས་འདྲི་བ་ལ་མི་འཇིགས་པར་བྱ་བའི་ཕྱིར་དགེ་སློང་ལ་ཟས་དབུལ་
བར་བྱའོ། །རྒྱུ་ཅང་དང་ཤུར་བུ་དང་ལྕག་པོད་དང་ཤུར་བུ་ཕྲེའུ་ཡང་ངོ༌། །དགེ་སློང་གིས་
དེ་དག་བླང་བར་བྱའོ། །ཞེས་གསུངས་ཏེ། དགེ་སློང་མས་དགེ་སློང་ལ་ཆོས་འདྲི་བ་ལ་མི་
འཇིགས་ཤིང་བག་མི་ཚ་བ་དང་འདྲི་སྤོབས་པར་བྱ་བའི་ཕྱིར་དགེ་སློང་ལ་ཟས་དབུལ་
བར་བྱའོ། །སྐ་རགས་ཀྱི་རྣམ་པ་རྒྱ་ཅང་དང༌། ཤུརཾ་བུ་དང་། ལྕགུ་པོད་དང་། ཤུར་བུ་
ཕྲེའུ་ཡོང་ངོ་སྟེ་དབུལ་བར་བྱའོ། །གཞན་ཡང་ལྷུང་བཟེད་དང་། ཆོས་གོས་དང་། དྲ་བོ་
དང༌། ཕོར་བུ་དག་ཀྱང་འབུལ་བར་རྣམ་འབྱེད་ལས་གསུངས་སོ། །དགེ་སློང་གིས་དགེ་
སློང་མས་ཕུལ་བ་དེ་དག་བླང་བར་བྱའོ། །གཉིས་པ་ཡན་ལག་གི་མཚན་ཉིད་ལ་བཞི་
ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་ཕྲག་
དོག་གིས་ཉེས་པ་དགེ་སློང་དགའ་བྱེད་ལ་ཟས་ཅུང་ཟད་ཙམ་གྱི་ཕྱིར་ཆོས་སྟོན་ནོ་ཞེས་
སྐུར་བ་བཏབ་པ་ལས་འདི་བཅས་སོ། །གཉིས་པ་དགག་བྱ་ནི་རང་རིགས་ཀྱི་སེམས་བདེ་
བ་ལ་གནོད་པའོ། །གསུམ་པ་ངོ་བོ་ནི་བཅས་ལྡན་དགེ་སློང་གིས་དགེ་སློང་གཞན་ཟས་ལ་
སོགས་པའི་ཆེད་དུ་ཆོས་སྟོན་པ་མ་ཡིན་པ་ལ་ཟས་ལ་སོགས་པའི་ཆེད་དུ་དགེ་སློང་མ་ལ་
ཆོས་སྟོན་ནོ་ཞེས་ངག་མཚན་ཉིད་ལྔ་ལྡན་གྱིས་སྐུར་བ་བཏབ་སྟེ་དོན་གོ་བ་ལས་གྱུར་པའི་
ལྟུང་བ་དངོས་གཞིའོ། །བཞི་པ་གཞུང་དོན་ནི། དགེ་སློང་དེ་ལྟར་གྱུར་པ་མ་ཡིན་པ་ལ་
ཟས་ཅུང་ཟད་ཙམ་གྱི་ཕྱིར་དགེ་སློང་མ་ལ་ཆོས་སྟོན་ནོ་ཞེས་སྨྲས་ནའོ། །ཞེས་གསུངས་ཏེ།
གང་བྱས་ན་ཟས་ཅུང་ཟད་ཙམ་གྱི་ཕྱིར་དུ་སྟོན་ནོ་ཞེས་སྐུར་བ་འདེབས་པའི་ལྟུང་བྱེད་དུ་
འགྱུར་ཞེ་ན། དགེ་སློང་དེ་ཟས་ཅུང་ཟད་ཙམ་གྱི་ཕྱིར་དུ་ཆོས་སྟོན་པ་དེ་ལྟར་གྱུར་པ་མ་
ཡིན་པ་ལུ་ཟས་ཅུང་ཟད་ཙམ་གྱི་ཕྱིར་དགེ་སློང་མ་ལ་ཆོས་སྟོན་ནོ་ཞེས་དེ་ཉིད་དམ་
གཞན་ལ་སྨྲས་ན་ལྟུང་བྱེད་དུ་འགྱུར་བའོ། །བྱ་ཊིཀ་དང་ཕྲུ་བ་ཆོས་སེང་གིས་མཛད་པའི་
སོར་འགྲེལ་སོགས་སུ་འདི་ལ་མིང་ནས་སྨོས་ཏེ་སྐུར་བ་འདེབས་པ་ཞིག་དགོས་པར་

གསུངས་སོ། །གོས་དང་ལྷུང་བཟེད་ཀྱི་ཕྱིར་དུ་ཆོས་སྟོན་ནོ་ཞེས་སྐུར་བ་འདེབས་པ་ལ་
ཡང་གནད་ཀྱིས་སྦྱར་ཏེ། འགྲེལ་ཆུང་ལས། ཡོ་བྱད་དང་ཁ་ཟས་ཙམ་གྱི་ཕྱིར་ཆོས་འཆད་
དོ་ཞེས་སྐུར་བའི་ཕྱིར་སྨྲས་ན་ལྟུང་བའོ། །ཞེས་དང༌། སོར་འགྲེལ་ཀུན་བཏུས་ལས།
དགེ་སྦྱོང་གི་འཚོ་བའི་ཡོ་བྱད་གང་ཡང་རུང་བས་ཕྱར་ཀ་གཏོང་བ་ལ་ན་སྨད་པ་མེད་དོ། །
ཞེས་གསུངས་པའི་ཕྱིར་རོ། །ཟས་ཅུང་ཟད་ཙམ་གྱི་ཕྱིར་དགེ་སློང་མ་ལ་ཆོས་སྟོན་པ་
བདེན་ན་ལྟུང་བ་མེད་དོ་ཞེས་ལུང་རྣམ་འབྱེད་ལས་གསུངས་སོ། །དེ་ཡང་སྐབས་འདིར་
གཏོགས་ཀྱི་ལྟུང་བ་མེད་པས་དེ་ལྟར་གསུངས་ཀྱང་སྐྱོན་ནས་སྨྲ་བའི་ལྟུང་བ་ནི་འབྱུང་
སྲིད་དོ། །དགེ་ཚུལ་མ་སོགས་ལ་ཟས་ལ་སོགས་པ་ཅུང་ཟད་ཙམ་གྱི་ཕྱིར་ཆོས་སྟོན་ནོ་
ཞེས་སྐུར་ན་ཉེས་བྱས་སོ། །གོས་དང་ལྷུང་བཟེད་ཀྱི་ཕྱིར་སྟོན་པར་སྐུར་བ་བཏབ་ན་ཡང་
ལྟུང་བ་འབྱུང་ཡང་གླེང་གཞི་དང་མཐུན་པར་བྱེ་བྲག་གི་མིང་གིས་ཟས་ཅུང་ཟད་ཙམ་གྱི་
ཕྱིར་ཆོས་སྟོན་ནོ་ཞེས་སྐུར་བ་འདེབས་པའི་ལྟུང་བྱེད་དོ་ཞེས་སྨོས་སོ།། །།
གཉིས་པ་གོས་ཀྱི་གཞི་ལས་གྱུར་པ་ལ་གཉིས། གོས་བཟོ་བྱེད་པ་ལས་དང༌། གོས་སྦྱིན་
པ་ལས་གྱུར་པའི་ལྟུང་བའོ། །དང་པོ་དགེ་སློང་མའི་གོས་བཟོ་བྱེད་པའི་ལྟུང་བ་ལ་བཞི་
ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་འཆར་ཀས་ཉོན་མོངས་པ་འདོད་
ཆགས་ཀྱིས་ཉེས་པ་དགེ་སློང་མ་ཉེ་དུ་མ་ཡིན་པའི་ཆོས་གོས་བཟོས་པ་ལས་འདི་བཅས་སོ། །
གཉིས་པ་དགག་བྱ་ནི་ཆགས་པའི་རྐྱེན་བྱས་ཏེ་རང་རིགས་ཀྱི་བསླབ་པ་ལ་གནོད་པ་དང་།
དོན་དང་བྱ་བ་མང་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་གི་ཉེ་དུ་མ་
ཡིན་པའི་དགེ་སློང་མའི་གོས་རུང་བ་ཚད་ལྡན་གྱི་བཟོ་བྱས་ཏེ་ཟིན་པ་ལས་གྱུར་པའི་ལྟུང་
བ་དངོས་གཞིའོ། །བཞི་པ་གཞུང་དོན་ནི། ཤེས་གཙོའོ། །དགེ་སློང་མ་ཉེ་དུ་མ་ཡིན་པ་
ཉིད་ལའོ། །གོས་བྱེད་ནའོ། །ཞེས་གསུངས་ཏེ། གོས་བྱེད་པའི་ལྟུང་བྱེད་ཀྱི་བྱེད་པ་པོ་
གང་ཞེ་ན། འདུ་ཤེས་གཙོ་ཆེར་བྱེད་པ་པོའོ། །ཡུལ་གང་ལ་ཤེས་གཙོ་ཞེ་ན། དགེ་སློང་མ་
ཉེ་དུ་མ་ཡིན་པ་ཉིད་ལ་ཤེས་གཙོའོ་ཞེས་སྔ་མར་སྦྱར་ཏེ་ཡུལ་དེ་ལ་བསམ་པས་དེར་འདུ་

ཤེས་པ་ནི་ཡན་ལག་གི་གཙོ་བོའོ། །གང་བྱས་ན་ལྟུང་བྱེད་དུ་འགྱུར་ཞེ་ན། དགེ་སློང་གིས་
དགེ་སློང་མ་དེ་ཉིད་ཀྱི་གོས་རུང་བ་འཁོར་གསུམ་ཁེབས་པ་ཡན་ཆད་ཀྱི་བཟོ་བྱེད་ན་ལྟུང་
བྱེད་འབྱུང་བའོ། །དགེ་སློང་མའི་གོས་བྱས་ཏེ་ཟིན་པར་བྱས་ན་ལྟུང་བའོ། །དགེ་སློང་མ་
ལས་གཞན་ཉེ་དུ་མ་ཡིན་ཞིང་མཚན་མི་མཐུན་པ་རྣམས་ཀྱི་གོས་དང་སྣོད་སྤྱད་ལ་སོགས་
པ་དགོས་མེད་དུ་བྱེད་པ་ཐམས་ཅད་ལ་ཉེས་བྱས་སུ་འགྱུར་རོ། །གོས་བྱེད་པའི་ལྟུང་བྱེད་
དོ།། །།
གཉིས་པ་དགེ་སློང་མ་ལ་གོས་སྦྱིན་པའི་ལྟུང་བ་ལ་བཞི་ལས། དང་པོ་གླེང་གཞི་ནི་ཡུལ་
མཉན་ཡོད་དུ་གང་ཟག་ཚོང་དཔོན་ལས་རབ་ཏུ་བྱུང་བའི་དགེ་སློང་གིས་ཉོན་མོངས་པ་
སྔོན་གྱི་ཆུང་མར་སྲེད་པས་ཉེས་པ་དགེ་སློང་མ་ཉེ་དུ་མ་ཡིན་པ་ལ་གོས་བྱིན་པས་འདི་
བཅས་སོ། །གཉིས་པ་དགག་བྱ་ནི་ཆགས་པའི་རྐྱེན་བྱས་ཏེ་རང་རིགས་ཀྱི་བསླབ་པ་ལ་
གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་དགེ་སློང་མ་སྤྱི་ལ་གོས་
འབུལ་བའི་སྐབས་མ་ཡིན་པར་རང་གི་ཉེ་དུ་མ་ཡིན་པའི་དགེ་སློང་མ་ཆོས་གོས་ཚང་བར་
ཡོད་པ་ལ་དགེ་སློང་རང་དབང་བའི་གོས་རུང་བ་ཚད་ལྡན་ངག་མཚན་ཉིད་ལྔ་ལྡན་གྱིས་
རང་དགར་མཛའ་ངོ་དང་བཤེས་ངོ་ཙམ་གྱི་ཕྱིར་བྱིན་ནས་ཡུལ་དེས་ཐོབ་བློ་སྐྱེས་པ་ལས་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། གོས་བྱིན་ནའོ། །གོས་འབུལ་
བ་མ་ཡིན་པ་ལའོ། །གལ་ཏེ་བོར་བརླག་བྱུང་བ་དང་ལེགས་པར་སྨྲ་བ་དང་བསྙེན་པར་
རྫོགས་པར་བྱེད་པ་དང་བརྗེ་བའི་ཕྱིར་མ་ཡིན་པ་ལའོ། །ཞེས་གསུངས་ཏེ། ཤེས་གཙོའོ་
ཞེས་བྱ་བ་དང༌། དགེ་སློང་མ་ཉེ་དུ་མ་ཡིན་པ་ཉིད་ལའོ་ཞེས་བསླབ་པའི་གཞི་སྔ་མ་ལས་
སྨོས་པ་འདིར་ཡང་ཁས་བླངས་ཏེ་དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་དེར་འདུ་
ཤེས་པའི་སྒོ་ནས་དེ་ལ་ཁྲུ་གང་དུ་ལོངས་པ་ཡན་ཆད་ཀྱི་གོས་བྱིན་ན་ལྟུང་བྱེད་དུ་འགྱུར་
བའོ། །གོས་ཀྱི་ཚད་ལ་ཀུན་བཏུས་ལས་འཁོར་གསུམ་ཁེབས་པའི་ཚད་ཡན་ཆད་ལ་
དངོས་གཞི་དང་། དེ་ལས་ཆུང་བ་ལ་ཉེས་བྱས་སུ་བཤད་ཀྱང་། ཞུ་བ་ལས། དགེ་སློང་

གིས་གཉེན་མ་ལགས་པའི་དགེ་སློང་མ་ལ་གོས་སྩོལ་ཡང་ནོངས་པ་ལྟུང་བྱེད་དུ་མི་འགྱུར་
བ་མཆིས་སམ། ཨུ་པཱ་ལི་ཡོད་དེ། ཁྲུ་གང་ལས་ཆུང་བར་གྱུར་པའི་གོས་དང་བདེ་བར་
གཤེགས་པའི་གོས་ཀྱི་ཚད་དུ་གྱུར་པ་བྱིན་ནའོ་ཞེས་གསུངས་པའི་ཤུགས་ཀྱིས་གོས་བྱིན་
པའི་ལྟུང་བྱེད་འབྱུང་བ་ལ་ཁྲུ་གང་གི་ཚད་དུ་ལོངས་པ་ཡན་ཆད་ནས་ཚད་ལས་མ་ལྷག་པ་
དགོས་པར་བསྟན་ཏོ། །ཐམས་ཅད་དུའམ་ཞེ་ན། དགེ་སློང་གིས་དགེ་སློང་མའི་དགེ་
འདུན་སྤྱི་ལ་གོས་འབུལ་བ་མ་ཡིན་པ་དགེ་སློང་མའི་གང་ཟག་ལ་གོས་བྱིན་ན་ལྟུང་བྱེད་
དུ་འགྱུར་བའོ། །དགེ་འདུན་མ་སྤྱི་ལ་གོས་འབུལ་བ་ཡིན་ན་ལྟུང་བ་མེད་དེ། མཛའ་
བཤེས་ལ་བསྟེན་པའི་ཆགས་པ་རྒྱུར་འགྱུར་གྱི་དགག་བྱ་མེད་པའི་ཕྱིར་རོ། །གལ་ཏེ་དགེ་
སློང་མའི་གོས་བོར་བརླག་བྱུང་བ་ལ་སྦྱིན་པ་དང་དགེ་སློང་མས་ཆོས་ལེགས་པར་སྨྲ་བ་
ལ་དགེ་སློང་གིས་ཡོན་དུ་ཕུལ་བ་དང་། བསྙེན་པར་རྫོགས་པར་བྱེད་པ་མཁན་མོ་ལ་
སྦྱིན་པ་དང་། འདིའི་དོན་འགྲེལ་ཆུང་ལས། དགེ་སྦྱོང་མ་ཞིག་རབ་ཏུ་རྫོགས་པར་བྱེད་
པའི་ཚེ་གོས་མེད་པ་ལ་གོས་སྦྱིན་པ་དང་ཞེས་བཤད་པས་བསྙེན་རྫོགས་ཀྱི་སྡོམ་པ་ལེན་
པའི་དགེ་ཚུལ་མའམ་དགེ་སློབ་མ་གོས་མེད་པ་ལ་དགེ་སློང་གིས་གོས་བྱིན་ན་གོས་སྦྱིན་
པའི་ཉེས་བྱས་མི་བསྐྱེད་པར་ཡང་མདོ་འདིས་བསྟན་ཏོ། །དགེ་སློང་མའི་གོས་བཟང་པོ་
དང་བརྗེ་བའི་ཕྱིར་སྦྱིན་པ་སྟེ་དེ་དག་མ་ཡིན་པ་ལ་གོས་སྦྱིན་ན་ལྟུང་བྱེད་དུ་འགྱུར་བའོ། །
དེ་ཡང་དགེ་སློང་མའི་གོས་བོར་བརླག་བྱུང་བ་སོགས་ལ་སྦྱིན་པ་ཡིན་ན་རྐྱེན་དེ་ལ་ལྟོས་
ནས་གོས་སྦྱིན་པ་གནང་བའི་ཕྱིར་ལྟུང་བ་མེད་དོ། །གཞན་ཡང་རིན་གྱི་ཕྱིར་བྱིན་པ་དང་
གཡར་པོར་བྱིན་པ་ལ་ལྟུང་བ་མེད་དོ། །དགེ་སློང་མ་ལས་གཞན་ཉེ་དུ་མ་ཡིན་ཞིང་མཚན་
མི་མཐུན་པ་ལ་དགོས་མེད་དུ་མཛའ་ངོ་དང་བཤེས་ངོའི་ཕྱིར་གོས་དང་སྣོད་སྤྱད་དང་ནོར་
ལ་སོགས་པ་སྟེར་བ་ཐམས་ཅད་ལ་ཉེས་བྱས་སོ། །ཞུ་བ་ལས། དགེ་སློང་གིས་གཉེན་མ་
ལགས་པའི་ཁྱིམ་པ་ཞིག་ལ་གོས་བསྩལ་ན་ཅིར་འགྱུར། གལ་ཏེ་དགེ་སྦྱོང་གི་གོས་བྱིན་ན་
ཉེས་བྱས་སུ་འགྱུར་རོ། །འོན་ཏེ་ཁྱིམ་པའི་གོས་བྱིན་ན་ཉེས་པ་མེད་དོ། །ཞེས་སོ། །གོས་

སྦྱིན་པའི་ལྟུང་བྱེད་དོ།། །།
གསུམ་པ་ལམ་ཀྱི་གཞི་ལས་གྱུར་པ་ལ་གཉིས། སའི་ལམ་ལས་དང༌། ཆུའི་ལམ་ལས་
གྱུར་པའོ། །དང་པོ་དགེ་སློང་མ་དང་ལྷན་ཅིག་མགྲོན་ལམ་དུ་འཇུག་པའི་ལྟུང་བ་ལ་
གཉིས། བསླབ་བྱ་དང་། རྣམ་གཞག་གོ །དང་པོ་ནི། ལམ་རྒྱགས་བསྐུར་བར་བྱའོ། །རྩེ་
རྒོད་ཕོ་དང་རྩེ་རྒོད་མོ་དང་དགེ་ཚུལ་དང་དགེ་ཚུལ་མ་དག་གིས་སོ། །དགེ་སློང་དང་དགེ་
སློང་མ་རྣམས་གཅིག་གི་ལམ་རྒྱུགས་གཅིག་གིས་བསྐུར་དུ་རུང་ངོ་། །གཅིག་གིས་གཅིག་
གི་བྱིན་ལེན་ཡང་ངོ་། །ཚངས་པ་མཚུངས་པར་སྤྱོད་པ་ན་བ་ལམ་དུ་དོར་བར་མི་བྱའོ། །
དེ་བསྐུར་བར་བྱའོ། །དགེ་སློང་མ་ལ་ཡང་དེ་བཞིན་ནོ། །དེ་ལ་ཕན་ཚུན་གྲོགས་བྱའོ། །
མགོ་ལོགས་ནས་བཟུང་བས་སོ། །གྲོང་དུ་ཕྱིན་པ་ཉིད་ན་སོང་ཡང་ཉེས་པ་མེད་དོ། །ནད་
པའི་སྨན་དང་ཟས་ལེགས་པར་སྦྱར་ཏེ་རང་བཞིན་མཐུན་པའི་ནད་གཡོག་གཅིག་ཀྱང་
བཞག་ནས་སོ། །ཞེས་གསུངས་ཏེ། དགེ་སློང་དང་དགེ་སློང་མ་ལམ་དུ་འགྲོ་བས་ལམ་
རྒྱགས་རིན་པོ་ཆེ་ལྔའམ། བཟའ་བ་ལྔ་ལ་སོགས་པ་ལས་ཅི་འབྱོར་བ་བསྐུར་བར་རམ་
འཁུར་བར་བྱའོ། །སུ་དག་གིས་བསྐུར་བར་བྱ་ཞེ་ན། དགེ་སློང་དང་དགེ་སློང་མ་རང་
གིས་ཁུར་ན་ལག་ཉའི་ཉེས་པར་འགྱུར་བས་གཡོག་རྩེ་རྒོད་ཕོ་སྐྱེས་པ་དང་། རྩེ་རྒོད་མོ་
བུད་མེད་དང༌། དགེ་ཚུལ་དང་དགེ་ཚུལ་མ་དག་གིས་བསྐུར་བར་བྱ་དགོས་སོ། །དགེ་
སློང་དང་དགེ་སློང་མ་རྣམས་ཀྱི་རང་རང་གི་འཁོར་མེད་ན་དགེ་སློང་མའི་ལམ་རྒྱགས་ནི་
དགེ་སློང་ཕས་བསྐུར་ཞིང་དགེ་སློང་ཕའི་ལམ་རྒྱགས་ནི་དགེ་སློང་མས་བསྐུར་བ་སྟེ་
གཅིག་གི་ལམ་རྒྱགས་གཅིག་གིས་བསྐུར་དུ་རུང་ངོ༌། །འགྲེལ་ཆུང་ལས། གང་ཞིག་ཏུ་
འདོང་ན་མི་འགྲོགས་པར་རྒྱང་གྲགས་ཙམ་གྱིས་བཅད་དེ་དགེ་སློང་ཕོའི་རྒྱགས་ནི་མོས་
བསྐུར་རོ། །མོའི་རྒྱགས་ནི་ཕས་བསྐུར་རོ། །ཞེས་གསུངས་སོ། །དེ་ཡང་མཚན་གཞན་
ཕྱོགས་ཀྱི་ཟས་ལ་རེག་པས་ལག་ཉར་མི་འགྱུར་བའི་ཕྱིར་རོ། །དགེ་སློང་དང་དགེ་སློང་མ་
གཉིས་རང་རང་གི་འཁོར་བསྙེན་པར་མ་རྫོགས་པ་མེད་ན་ཕན་ཚུན་གཅིག་གིས་གཅིག་

གི་བྱིན་ལེན་སྟོབ་པ་ཡང་རུང་ངོ༌། །དེ་ཡང་མཚན་གཞན་ཕྱོགས་དཔང་པོར་འོས་པའི་
ཕྱིར་རོ། །དགེ་སློང་ལམ་དུ་འགྲོ་བ་དག་གིས་གྲོགས་ཚངས་པ་མཚུངས་པར་སྤྱོད་པ་ན་
བ་ལམ་དུ་དོར་བར་མི་བྱའོ། །ནད་པ་དེ་དགེ་སློང་ལམ་དུ་འགྲོ་བ་དག་གིས་བསྐུར་བར་
བྱའོ། །དགེ་སློང་མ་ལ་ཡོང་དགེ་སློང་དེ་བཞིན་དུ་དགེ་སློང་མ་ན་བ་དགེ་སློང་མ་རྣམས་
ཀྱིས་དོར་བར་མི་བྱ་བ་དང་བསྐུར་བར་བྱ་དགོས་པ་ཡིན་ནོ། །ནད་པ་བསྐུར་བ་དེ་ལ་
མཚན་རང་ཕྱོགས་ཀྱིས་མི་ནུས་ན་དགེ་སློང་དང་དགེ་སློང་མ་རྣམས་ཕན་ཚུན་གཅིག་གི་
གྲོགས་གཅིག་གིས་བྱའོ། །ཇི་ལྟར་བྱ་ན། མཚན་མཐུན་པས་རྐང་པ་ལོགས་ནས་བཟུང་
ཞིང་། མཚན་མི་མཐུན་པས་མགོ་ལོགས་ནས་བཟུང་བས་སོ་སྟེ་བཟུང་བས་གྲོགས་བྱའོ། །
དགེ་སློང་དང་དགེ་སློང་མ་དག་གིས་ནད་པ་ཁྲིད་དེ་གྲོང་དུ་ཕྱིན་པ་ཉིད་ན་ནད་པ་བཞག་
སྟེ་གཞན་དུ་སོང་ཡང་ཉེས་པ་མེད་དོ། །ཅི་དུས་ཐམས་ཅད་དུ་འགྲོ་བ་ལ་ཉེས་པ་མེད་
དམ་ཞེ་ན། ནད་པའི་སྨན་དང་ཟས་ལེགས་པར་སྦྱར་ཏེ་མཚན་གྱི་རང་བཞིན་མཐུན་པའི་
ནད་གཡོག་གཅིག་ཀྱང་བཞུག་ནས་སོ་སྟེ་བཞག་ནས་སོང་ཡང་ཉེས་པ་མེད་དོ་ཞེས་སྦྱར་
རོ། །གཉིས་པ་རྣམ་གཞག་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་
ཟག་དྲུག་སྡེས་ཉོན་མོངས་པ་འདོད་ཞེན་གྱིས་ཉེས་པ་དགེ་སློང་མ་བཅུ་གཉིས་སྡེ་དང་
ལྷན་ཅིག་འཐམས་ནས་མགྲོན་ལམ་དུ་འཇུག་པས་འདི་བཅས་སོ། །གཉིས་པ་དགག་བྱ་
ནི་དགེ་སློང་ཕོ་མོ་ལམ་དུ་འགྲོགས་པ་དེ་མི་མཛེས་ཤིང་མ་དད་པ་སྐྱེ་བ་དང་། ཆགས་པའི་
རྐྱེན་བྱས་ཏེ་རང་རིགས་ཀྱི་བསླབ་པ་ལ་གནོད་པའོ། །གསུམ་པ་ངོ་བོ་ནི། བཅས་ལྡན་
དགེ་སློང་གིས་ཉེ་དུ་མ་ཡིན་པའི་དགེ་སློང་མ་དང་ལྷན་ཅིག་ཏུ་འཇིགས་པའི་ཉེན་ཅན་མ་
ཡིན་པའི་སའི་ལམ་དུ་སྦྱོར་བ་གཅིག་གིས་རྒྱང་གྲགས་ལས་འདས་པར་ཕྱིན་པ་ལས་གྱུར་
པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་དངོས་གཞི་ནི།
འཇིགས་པ་དང་བཅས་པའི་ལམ་ཉིད་དུ་མགྲོན་ཐབས་གཅིག་ཏུ་ཞུགས་ཤིང་ཐ་མི་དད་
པར་འགྲོ་བ་ཉིད་མ་གཏོགས་པར་དགེ་སློང་མ་གཅིག་དང་ཡང་ལམ་ལས་འདའ་ཞིང་

འགྲོ་ནའོ། །རྒྱང་གྲགས་རེ་རེར་རོ། །ཞེས་གསུངས་ཏེ། གང་ལ་དགེ་སློང་མ་དང་ལྷན་
ཅིག་ལམ་དུ་འཇུག་པའི་ལྟུང་བྱེད་དུ་འགྱུར་ཞེ་ན། ཆོམ་རྐུན་པ་ལ་སོགས་པའི་འཇིགས་
པ་དང་བཅས་པའི་ལམ་ཉིད་དུ་མགྲོན་ཐབས་གཅིག་སྟེ་མགྲོན་པོའམ་འགྲུལ་པ་ཚོམ་
གཅིག་ཏུ་ཞུགས་ཤིང་ལམ་ཐ་མི་དད་པར་ལྷན་ཅིག་ཏུ་འགྲོ་བ་ཉིད་ན་ཉེས་པ་མེད་པས་
དེ་མ་གཏོགས་པར་དགེ་སློང་གང་དགེ་སློང་མ་དང་ལྷན་ཅིག་ཏུ་སྔར་འགྲོ་ཆད་དམ་བརྡ་
བྱས་ཀྱང་རུང་མ་བྱས་ཀྱང་རུང་སྟེ་མགྲོན་ཐབས་གཅིག་ཏུ་འགྲོགས་ཏེ་དགེ་སློང་མ་དུ་མ་
དང་ལམ་དུ་འགྲོ་ན་ཉེས་པ་སྐྱེད་པར་མ་ཟད་དགེ་སློང་མ་གཅིག་དང་ཡང་ལམ་ལས་
འདའ་ཞིང་འགྲོ་ན་ལྟུང་བྱེད་དུ་འགྱུར་བའོ། །ཇི་སྲིད་དུ་འདས་ན་ལྟུང་བྱེད་དུ་འགྱུར་ཞེ་ན།
རྒྱང་གྲགས་རེ་རེ་ལ་ལྟུང་བྱེད་རེ་རེར་རོ། །གཉིས་པ་ན་སྨད་པ་ནི། དེའི་ཕྱེད་རེ་རེར་ནི་
ཉེས་བྱས་སོ། །ཞེས་གསུངས་ཏེ། རྒྱང་གྲགས་དེའི་ཕྱེད་རེ་རེར་ནི་ཉེས་བྱས་སོ། །རྒྱང་
གྲགས་ཕྱེད་ཕྱེད་ཅིང་ཉེས་བྱས་རེ་རེར་འགྱུར་རོ་ཞེས་པའི་དོན་ནོ། །དགེ་སློང་མ་ཡིན་
པའི་སེལ་བ་ལུང་ཞུ་བར་མཚན་མི་མཐུན་པ་གཞན་དགེ་སློབ་མ་སོགས་དང་ལམ་དུ་སོང་
ན་ན་སྨད་པ་ཉེས་བྱས་འབྱུང་བར་གསུངས་སོ། །དགེ་སློང་མ་དང་ལྷན་ཅིག་མགྲོན་ལམ་
གཉིས་པ་དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བ་ལ་བཞི་ལས། དང་པོ་གླེང་
གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་འདོད་ཞེན་གྱིས་ཉེས་པ་
དགེ་སློང་མ་བཅུ་གཉིས་སྡེ་དང་འཐམས་ནས་གྲུར་འཇུག་པས་འདི་བཅས་སོ། །གཉིས་
པ་དགག་བྱ་ནི་སྔ་མ་དང་འདྲའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་ཉེ་དུ་མ་
ཡིན་པའི་དགེ་སློང་མ་དང་ལྷན་ཅིག་ཏུ་འགྲམ་འཇིགས་པའི་ཉེན་ཅན་མ་ཡིན་པའི་ཆུའི་
ལམ་དུ་གྲུ་གདལ་གཅིག་པ་ཡན་ཆད་ཀྱིས་རྒྱུན་ཕྱོགས་སམ་རྒྱུན་ལས་བཟློག་ཕྱོགས་སུ་
འགྲོ་ཞིང་སྦྱོར་བ་གཅིག་གིས་རྒྱང་གྲགས་འདས་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ལ་གཉིས་ལས། དང་པོ་དངོས་གཞི་ནི། འགྲམ་གཉིས་འཇིགས་པ་
དུ་འཇུག་པའི་ལྟུང་བྱེད་དོ།། །།

དང་བཅས་པ་ཉིད་མ་གཏོགས་པར་འཐམས་ནས་ཅིག་ཅར་གྲུ་གཅིག་གིས་ལམ་ལས་
འདའ་ཞིང་འགྲོ་ནའོ། །ཞེས་གསུངས་ཏེ། གང་བྱས་ན་དགེ་སློང་མ་དང་ལྷན་ཅིག་གྲུར་
འཇུག་པའི་ལྟུང་བྱེད་དུ་འགྱུར་ཞེ་ན། ཆུའི་ཕ་རོལ་ཚུ་རོལ་ཀྱི་འགྲམ་གཉིས་ཆོམ་རྐུན་པ་
ལ་སོགས་པའི་འཇིགས་པ་དང་བཅས་པ་ཉིད་ཡིན་ན་ཉེས་པ་མེད་པས་དེ་མ་གཏོགས་
པར་དགེ་སློང་གིས་དགེ་སློང་མ་མང་པོར་མ་ཟད་གཅིག་དང་ཡང་ལྷན་གཅིག་སྔར་
འཐམས་པ་སྟེ་འགྲོ་ཆད་བྱས་པའམ་ཡང་ན་བརྡ་བྱས་ནས་ཅིག་ཆར་དུས་གཅིག་ཏུ་གྲུ་
གཅིག་གིས་ཆུའི་ལམ་ལས་རྒྱང་གྲགས་འདའ་ཞིང་འགྲོ་ན་རྒྱང་གྲགས་རེ་རེར་ནི་ལྟུང་
བྱེད་རེ་རེ་དང་། རྒྱང་གྲགས་ཕྱེད་ཕྱེད་དུ་ཉེས་བྱས་སུ་འགྱུར་བའོ། །འཐམས་ནས་ཞེས་
པ་ནི་གླེང་གཞི་ལས་བྱུང་བ་ཙམ་སྟེ། ཊཱི་ཀ་ལས། དགེ་སློང་གང་དགེ་སློང་མ་དང་ལྷན་
ཅིག་སྔར་འཐམས་ཀྱང་རུང་མ་འཐམས་ཀྱང་རུང་སྟེ་ཞེས་གསུངས་པས་ན་མ་འཐམས་
ཀྱང་ལྟུང་བ་སྐྱེད་དོ། །གྲུ་ངོ་བོ་གཅིག་ཡིན་ཡང་རུང་གྲུ་ངོ་བོ་ཐ་དད་པ་དུ་མ་གྲུ་བཙས་
སོགས་གཅིག་པ་ཡིན་ཡང་རུང་སྟེ། རྣམ་འབྱེད་ལས། གྲུ་གཅིག་ཏུ་ཞེས་བྱ་བ་ནི་ཤོ་གམ་
གཅིག་པ་དང༌། ལ་གཅན་{འཇིགས་པ་དང་བཅས་པའི་ཕྱོགས་སྲུང་བའི་དཔྱ}གཅིག་པ་དང་། གྲུ་བཙས་
གཅིག་པར་རོ་ཞེས་གསུངས་སོ། །མཚན་མི་མཐུན་པ་གཞན་དགེ་སློབ་མ་སོགས་དང་
ཆུའི་ལམ་དུ་རྒྱང་གྲགས་ལས་འདས་པར་སོང་ན་ན་སྨད་པ་ཉེས་བྱས་འབྱུང་ངོ༌། །གཉིས་
པ་སེལ་བ་ནི། ཐད་ཀར་ཕ་རོལ་ཏུ་འགྲོ་བ་མ་གཏོགས་སོ། །དེའི་ཕྱིར་ཞུགས་པ་ན་ཡོ་བ་
དང་གཏིབ་ཆད་པ་དང་དབའ་ཀློང་ལ་གཟུར་བ་དང་། རུ་སྐྱ་དང་གདོས་པ་ཆག་པ་དང་།
རུ་སྐུ་འཛིན་པའི་དབང་གིས་འཇུག་པ་གཞན་དུ་སོང་བ་ལ་ཉེས་པ་མེད་དོ། །ཞེས་
གསུངས་ཏེ། ཐམས་ཅད་དུ་འགྱུར་རམ་ཞེ་ན། ཆུའི་རྒྱུན་ཕྱོགས་སམ་རྒྱུན་ལས་བཟློག་
ཕྱོགས་སུ་འགྲོ་ན་ལྟུང་བ་འདིར་འགྱུར་གྱི་ཐད་ཀར་ཕུ་རོལ་ཏུ་འགྲོ་བ་ནི་ལྟུང་བ་བསྐྱེད་པ་
ལ་མ་གཏོགས་སོ། །དེ་ནི་སྔོན་མཉན་ཡོད་ན་ཁྱིམ་བདག་ཅིག་གིས་ཆུ་ཀླུང་གནས་ཅན་
ཞེས་བྱ་བའི་ཕ་རོལ་ཏུ་གཙུག་ལག་ཁང་ཞིག་བརྩིགས་ནས་དགེ་འདུན་སྡེ་གཉིས་བཤོས་

ལ་སྤྱན་དྲངས་པ་དང་། གྲུ་གཅིག་གི་ནང་དུ་ལྷན་ཅིག་འགྲོར་མི་གནང་བས་སྔ་ཕྱིར་དོང་
བས་གདུགས་ཚོད་ཡོལ་ཏེ་ཁ་ཅིག་ཟན་གྱི་བར་ཆད་དུ་གྱུར་ནས་ཐད་ཀར་ཕ་རོལ་ཏུ་
འགྲོར་གནང་བ་ཡིན་ནོ། །ཐད་ཀར་ཕ་རོལ་ཏུ་འགྲོ་བ་དེའི་ཕྱིར་ཆུར་ཞུགས་པ་ན་ཆུའི་
གཞུང་ཡོ་བ་ལས་གཟུར་བ་དང་། ཆུ་ཀླུང་གི་འགྲམ་གཏིབ་ཆད་པ་སྟེ་གད་པ་ཆད་པ་ལ་
གཟུར་བ་དང༌། ཆུ་སྲུབ་ཆེན་པོ་འཁྱིལ་ཞིང་འཁྲུག་པའི་དབའ་ཀློང་ལ་གཟུར་བ་དང༌།
རུ་སྐྱ་སྟེ་གྲུ་སྨད་ཀྱི་སྐྱ་བ་ལ་སྙད་ཞུགས་ནས་གྲུ་ཐུར་དུ་འབྱམ་པ་དང་གདོས་པ་སྟེ་གྲུའི་
སྲོག་ཤིང་ཆག་ནས་གྲུ་ཐུར་དུ་འབྱམ་པ་དང་། རུ་སྐྱ་སྟེ་འཕན་གཅེའུ་ལྔ་པ་ལ་སོགས་པའི་
རླུང་གཡོར་ལག་ན་འཛིན་པའི་མཉན་པ་རང་གི་ཁྱིམ་ལ་ཉེ་བའི་ཕྱིར་གྲུ་ཐད་ཀར་གཏོང་
དུ་མ་འདོད་པའི་དབང་གིས་ཐད་ཀར་འཇུག་པ་ལས་གཞན་རྒྱུན་ཕྱོགས་སམ་རྒྱུན་ལས་
བཟློག་ཕྱོགས་ཉིད་དུ་སོང་བ་ལ་ནི་ཉེས་པ་མེད་དོ། །དེས་ན་རུ་སྐྱ་ཞེས་པ་ནི་གྲུ་སྨད་ཀྱི་
སྐྱ་བ་དང་། རླུང་གཡོར་ལ་འཇུག་ཅིང་། གྲུ་སྐྱོད་བྱེད་ཀྱི་ཤིང་ལའང་འཇུག་པར་བཤད་དོ། །
འདི་ལ་ལོ་ཆེན་གྱིས་མཛད་པའི་ལྟུང་བ་སྡེ་ལྔའི་སྡོམ་ཚིག་གསལ་བྱེད་ལས། ཁྲིམས་
གྲོགས་མེད་པར་རྒྱུན་ནམ་རྒྱུན་ལས་ལྡོག་སྟེ་རྒྱང་གྲགས་འདས་ནས་འགྲོ་བ། ཞེས་འདི་
ལ་ཁྲིམས་གྲོགས་མེད་པ་ཡན་ལག་ཏུ་དགོས་པར་གསུངས་ལ། མཚོ་ཊིཀ་ལས་ཁྲིམས་
གྲོགས་མཚན་ཉིད་པ་ཡོད་ན་ལྟུང་བ་མི་བསྐྱེད་ཅིང་མེད་ན་བསྐྱེད་པ་ཁྱིམ་པ་མོ་ལ་ཆོས་
སྟོན་པ་དང་བུད་མེད་དང་ལམ་དུ་འགྲོ་བ་གཉིས་ཙམ་གསུངས་ཀྱང་དོན་གྱིས་འདི་དང་
གོང་དུ་མགྲོན་ལམ་དུ་འཇུག་པ་གཉིས་ལ་ཡང་རིག་པའི་སྐྱེས་པའི་ཁྲིམས་གྲོགས་མེད་པ་
ཞེས་སྦྱར་དགོས་ཏེ། བུད་མེད་དང་ལམ་དུ་འགྲོ་བ་ལ་སྦྱར་བའི་གནད་ཀྱིས་སོ། །དགེ་
སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་དོ།། །།
བཞི་པ་གནས་ཀྱི་གཞི་ལས་གྱུར་པ་ལ་གཉིས། འདུག་པ་དང་། འགྲེང་བའི་ལྟུང་བའོ། །
དང་པོ་འདུག་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་འཆར་
ཀས་ཉོན་མོངས་པ་འདོད་ཆགས་ཀྱིས་ཉེས་པ་དབེན་པ་སྐྱབས་ཡོད་པར་བུད་མེད་དང་

ལྷན་ཅིག་འདུག་པས་འདི་བཅས་སོ། །གཉིས་པ་དགག་བྱ་ནི་ཆགས་པའི་རྐྱེན་བྱས་ཏེ་
རང་རིགས་ཀྱི་བསླབ་པ་ལ་གནོད་པའོ། །གསུམ་པ་ངོ་བོ་ནི་བཅས་ལྡན་དགེ་སློང་གིས་
ཁྲིམས་གྲོགས་མེད་པར་ཉེ་དུ་མ་ཡིན་པའི་བུད་མེད་དང་ལྷན་ཅིག་དབེན་པ་སྐྱབས་ཡོད་
པ་ལ་འདོམ་གང་གི་ནང་དུ་གཉིས་ཀ་འདུག་པ་ལས་གྱུར་པའི་ལྟུང་བ་དངོས་གཞིའོ། ། །
བཞི་པ་གཞུང་དོན་ལ་གཉིས་ལས། དང་པོ་ཞར་བྱུང་བམ་གྲངས་སྨོས་པ་ནི། འདུལ་བའི་
མདོ་བམ་པོ་བཞི་པ། ཞེས་གསུངས་ཏེ། འདུལ་བའི་མདོ་བམ་པོ་བཞི་པ་འདི་ནས་བཟུང་
བསྟན་པར་བྱའོ་ཞེས་པའོ། །གཉིས་པ་དངོས་ཀྱི་དོན་ནི། བུད་མེད་གཅིག་པུ་ཉིད་དང་སྐྱེ་
བོའི་རྒྱུན་ལུགས་མེད་པ་ཉིད་ཀྱིས་ཕྱོགས་དབེན་པ་ཉིད་དང་། སྐྱབས་དང་བཅས་པ་ཉིད་
དང་། བར་འདོམ་གང་ཉིད་ནི་བྱེད་པ་པོ་དག་ཡིན་ནོ། །འདུག་པ་ལའོ། །དེ་ནི་རྐུབ་ཚོས་
ཙམ་བཞག་པའོ། །ཞེས་གསུངས་ཏེ། གཅིག་པུར་འདུག་པའི་ལྟུང་བྱེད་ཀྱི་བྱེད་པ་པོ་གང་
ཞེ་ན། གང་དང་འདུག་པའི་ཡུལ་བུད་མེད་གྲོགས་མེད་པ་གཅིག་པུ་ཉིད་དང་། བུད་མེད་
ལ་གྲོགས་གཞན་བུད་མེད་དམ་སྐྱེས་པ་གང་རུང་ཡོད་ན་ཁྲིམས་གྲོགས་དང་བཅས་པ་
ཡིན་པས་ལྟུང་བ་མི་འབྱུང་ངོ༌། །གང་དུ་འདུག་པའི་གནས་སྐྱེ་བོའི་རྒྱུན་ལུགས་མེད་པ་
ཉིད་ཀྱིས་ཕྱོགས་དབེན་པ་ཉིད་དང་། རྩིག་པའམ་རིབ་མའམ་ཡོལ་བའམ་ནགས་འཐིབ་
པོའམ་མུན་ནག་གི་སྐྱབས་དང་བཅས་པ་ཉིད་དང་། བུད་མེད་དང་བར་འདོམ་གང་ཚུན་
ཆད་དུ་འདུག་པ་ཉིད་ནི་ལྟུང་བ་འདི་སྐྱེད་པའི་བྱེད་པ་པོ་དག་ཡིན་ནོ། །སྐྱེ་བོའི་རྒྱུན་
ལུགས་མེད་པ་ཉིད་ཀྱིས་ས་ཕྱོགས་དབེན་པ་ཉིད་ཀྱི་སེལ་བ་ནི། རྣམ་འབྱེད་ལས། སྒོ་
ཁང་ན་འདུག་པ་དང་སྨན་འཐག་ཏུ་འཇུག་པ་དང་སྒོ་མ་བཅད་པར་འདུག་པ་དང་གཞན་
དག་འཇུག་ཅིང་གཞན་དག་འབྱུང་ན་ལྟུང་བ་མེད་དོ། །ཞེས་གསུངས་སོ། །དེ་ལས་སྨན་
འཐག་ཏུ་འཇུག་པ་ལ་ལྟུང་བ་མི་འབྱུང་བའི་དོན་རྣམ་འབྱེད་འགྲེལ་པ་ལས། སྨན་འཐག་
ཏུ་འཇུག་པ་ནི་ཆོས་དང་ལྡན་པའི་ཕྱིར་ཉེས་བྱས་ཀྱང་མེད་དོ། །ཞེས་གསུངས་སོ། །
སྐྱབས་དང་བཅས་པའི་སེལ་བ་ནི། ཀུན་བཏུས་ལས། སྐྱབས་ལྔ་པོ་དག་གིས་མ་

བསྐྱབས་པ་ལ་ལྟུང་བ་མེད་དོ་ཞེས་བཤད་མོད། །འོན་ཀྱང་སྐྱབས་ལྔས་མ་བསྐྱབས་ཀྱང་
ཐང་ཆེན་པོའི་དབུས་སུ་མི་གཞན་གྱིས་མི་མཐོང་བ་དེར་ཉིན་མོ་བུད་མེད་དང་དབེན་པར་
འདུག་ན་ནི་ལྟུང་བ་སྐྱེད་པར་རིགས་ཏེ་སྐྱབས་ཀྱི་ནང་དུ་ལྟུང་བ་སྐྱེད་པ་གང་ཞིག དེ་དང་
རྒྱུ་མཚན་མཚུངས་པས་ན་མདོར་བསྡུས་སྦྱར་རོ། །རོང་པའི་ཕྲེང་ཊིཀ་ལས། དབེན་པར་
དགེ་སློང་གཅིག་པུ་བུད་མེད་གཅིག་དང་ལྷན་ཅིག་ཏུ་འདུག་པར་མི་བྱ་སྟེ། གལ་ཏེ་ལྷན་
ཅིག་ཏུ་འདུག་ན་འདོམ་གང་ཙམ་གྱིས་ཆོད་ཀྱང་ས་ལ་འདུག་པ་ཙམ་གྱིས་ལྟུང་བའོ། །
ཞེས་འདོམ་གང་གིས་བར་ཆོད་པར་འདུག་ཀྱང་ལྟུང་བ་དངོས་གཞི་འབྱུང་བ་ལྟ་བུར་
གསུངས་ཀྱང་། དེ་ནི་མི་འཐད་དེ། ལུང་རྣམ་འབྱེད་ལས། འདུག་ན་ཞེས་བྱ་བ་ནི་འདོམ་
གང་གི་ནང་དུ་རྐུབ་ཚོས་འཇོག་པར་བྱེད་ནའོ་ཞེས་སོགས་འདི་ལ་འདོམ་གང་གི་ནང་དུ་
འདུག་པའི་ཡན་ལག་དགོས་པར་གཞུང་མང་པོར་གསུངས་ཤིང༌། བར་འདོམ་གང་བས་
རིང་བ་ལ་ཉེས་བྱས་སོ་ཞེས་སོར་འགྲེལ་ཀུན་བཏུས་ལས་གསུངས་པའི་ཕྱིར་རོ། །འདི་ནི་
བུད་མེད་སྤྱིས་བསྐྱེད་པ་ཡིན་ཏེ། ཁྱིམ་པ་མོ་དང་མུ་སྟེགས་ཅན་མོ་དང་རབ་བྱུང་མོ་གང་
དང་འདུག་ཀྱང་ལྟུང་བྱེད་སྐྱེད་པར་ལུང་ལས་གསུངས་པའི་ཕྱིར་རོ། །གང་ལ་དེ་དག་བྱེད་
པ་པོ་ཡིན་ཞེ་ན། དགེ་སློང་དང་བུད་མེད་གཉིས་ཀ་འདུག་པ་ལའོ། །འདུག་པ་དེའི་ངོ་བོ་
ཇི་ལྟ་བུ་ཞེ་ན། དེ་ནི་གཉིས་ཀས་རྐུབ་ཚོས་ཏེ་འཕོངས་མགོ་ཙམ་ས་ལ་བཞག་པའོ། །
རྐུབ་ས་ལ་འདུག་མ་ཐག་ཏུ་ལྟུང་བར་འགྱུར་རོ་ཞེས་འགྲེལ་ཆུང་ངོ་། །གཉིས་ཀ་ཉལ་ན་
ཡང་ལྟུང་བྱེད་དོ། །གང་རུང་འདུག་གམ་ཉལ་ནས་གང་རུང་འགྲེང་བ་ལ་ཉེས་བྱས་སོ། །
དགེ་སློང་གཅིག་དང་བུད་མེད་གཅིག་སྟེ་གཅིག་པུ་འདུག་པའི་ལྟུང་བྱེད་དོ།། །།
གཉིས་པ་འགྲེང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་
འཆར་ཀས་ཉོན་མོངས་པ་ཆགས་པས་ཉེས་པ་དབེན་པ་སྐྱབས་ཡོད་པ་ན་དགེ་སློང་མ་
དང་ལྷན་ཅིག་གཅིག་པུར་འགྲེང་བས་འདི་བཅས་སོ། །གཉིས་པ་དགག་བྱ་ནི་ཆགས་
པའི་རྐྱེན་བྱས་ཏེ་རང་རིགས་ཀྱི་བསླབ་པ་ལ་གནོད་པའོ། །གསུམ་པ་ངོ་བོ་ནི། བཅས་

ལྡན་དགེ་སློང་གིས་ཁྲིམས་གྲོགས་མེད་པར་ཉེ་དུ་མ་ཡིན་པའི་དགེ་སློང་མ་དང་ལྷན་ཅིག་
དབེན་པ་སྐྱབས་ཡོད་པ་ན་འདོམ་གང་གི་ནང་དུ་གཉིས་ཀ་འགྲེང་བ་ལས་གྱུར་པའི་ལྟུང་
བ་དངོས་གཞིའོ། །བཞི་པ་གཞུང་དོན་ནི། དགེ་སློང་མ་དང་ངོ་། །འགྲེང་བ་ལའོ། །ཞེས་
གསུངས་ཏེ། སྔར་བུད་མེད་གཅིག་པུ་ཉིད་དང་ཞེས་བུད་མེད་སྤྱིར་སྨོས་ཀྱང་འདིར་ནི་བྱེ་
བྲག་དགེ་སློང་མ་དང་ངོ་ཞེས་དགེ་སློང་མ་གཅིག་པུ་ཉིད་དང་སྐྱེ་བོའི་རྒྱུན་ལུགས་མེད་པ་
ཉིད་ཀྱིས་ཕྱོགས་དབེན་པ་ཉིད་དང་སྐྱབས་དང་བཅས་པ་ཉིད་དང་བར་འདོམ་གང་ཉིད་
ནི་བྱེད་པ་པོ་དག་ཡིན་ནོ་ཞེས་སྔ་མར་སྦྱར་རོ། །འདིར་བྱེད་པ་པོ་དགེ་སློང་མ་གཅིག་པུ་
ཡིན་གྱི་བུད་མེད་ཙམ་མ་ཡིན་པར་རང་གི་རྣམ་བཤད་དང་རྒྱ་ཆེར་འགྲེལ་གཉིས་ཀ་ལས་
གསུངས་ཤིང་། ཕྲེང་རྒྱུད་ལས། ཁྱད་པར་དགེ་སློང་མ་དང་འགྲེང་། །ཞེས་འདུག་པའི་
ལྟུང་བྱེད་དང་འདི་གཉིས་ཀྱི་ཡུལ་གྱི་ཁྱད་པར་འདི་ལ་དགེ་སློང་མ་དང་འགྲེང་བ་ཞིག་
དགོས་ཞེས་གསུངས་སོ། །དེས་ན་དགེ་སློང་མ་ལས་གཞན་པའི་བུད་མེད་དང་འགྲེང་བ་
ལ་ནི་ཉེས་བྱས་སུ་འགྱུར་གྱི་ལྟུང་བྱེད་དུ་མི་འགྱུར་ཏེ། ཀུན་བཏུས་ལས་ཀྱང༌། ཆོས་འདི་
པའི་རབ་ཏུ་བྱུང་བ་བསྙེན་པར་མ་རྫོགས་པ་མོ་དང༌། ཕྱི་རོལ་པའི་རབ་ཏུ་བྱུང་བ་མོ་ལ་
ཉེས་བྱས་སོ། །མིའི་འགྲོ་བ་པའི་བུད་མེད་རབ་ཏུ་མ་བྱུང་བ་ལ་ཉེས་བྱས་སོ། །ཞེས་
གསུངས་པའི་ཕྱིར་རོ། །གང་ལ་དེ་དག་བྱེད་པ་པོ་ཡིན་ཞེ་ན། སྔར་འདུག་པ་ལའོ་ཞེས་
པའི་གནས་སུ་དགེ་སློང་དང་དགེ་སློང་མ་གཉིས་ཀ་འགྲེང་བ་ལའོ། །འགྲེང་མ་ཐག་ཏུ་
ལྟུང་ངོ་ཞེས་འགྲེལ་ཆུང་ལས་སོ། །འདི་ལ་ཀུན་སློང་འགྲེང་འདོད་སོགས་དགོས་པས་
ལམ་ནས་ཕྲད་པ་ཙམ་གྱིས་མི་ཆོག་གོ །གཅིག་འདུག་པ་ལ་ཉེས་བྱས་སོ། །གཉིས་ཀ་
དབེན་པ་སྐྱབས་ཡོད་དུ་འགྲོ་ན་ཉེས་བྱས་སོ། །གཅིག་པུ་འགྲེང་བའི་ལྟུང་བྱེད་དོ།། །། །
ལྔ་པ་ཟས་ཀྱི་གཞི་ལས་གྱུར་པ་དགེ་སློང་མས་སྦྱོར་དུ་བཅུག་པའི་ཟས་ལ་བཞི་ལས།
དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་ལྟོ་འདུན་གྱིས་
ཉེས་པ་དགེ་སློང་མས་སྦྱོར་དུ་བཅུག་པའི་ཟས་ཟོས་པས་འདི་བཅས་སོ། །གཉིས་པ་

དགག་བྱ་ནི་རྫུན་དང་དུ་ལེན་པའི་བྱ་བ་དང་འབྲེལ་ནས་གྲོགས་ཀྱི་བྱ་བ་ལ་གནོད་པ་དང་
ཆགས་པའི་རྐྱེན་བྱས་ཏེ་རང་རིགས་ཀྱི་བསླབ་པ་ལ་གནོད་པའོ། །གསུམ་པ་ངོ་བོ་ནི།
དགེ་སློང་མས་རང་གི་ཉེ་དུ་མ་ཡིན་པའི་ཁྱིམ་པ་ལ་དགེ་སློང་ལ་མི་ལྡན་པའི་ཆོས་ཀྱི་ཡོན་
ཏན་ངག་གིས་བརྗོད་པའི་སྒོ་ནས་དགེ་སློང་དེ་ལ་སྦྱོར་དུ་བཅུག་པའི་དུས་རུང་གི་ཟས་རུང་
བ་ཚད་ལྡན་ཉིད་བཅས་ལྡན་དགེ་སློང་ཁོ་རང་གིས་ཟོས་པ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས་ལས། དང་པོ་དངོས་གཞི་ནི། ཤེས་གཙོའོ། །དགེ་
སློང་མས་སྦྱོར་དུ་བཅུག་པ་ཉིད་ལའོ། །ཡང་དག་པ་མ་ཡིན་པའི་ཡོན་ཏན་དག་གིས་སོ། །
མགྲོན་དུ་མ་བོས་པ་ལའོ། །ཁོས་པ་ལ་ཡང་ལྷག་ནའོ། །བཟའ་བར་བྱ་བའོ། །སྒྲུབ་པ་
ཕུན་སུམ་ཚོགས་པས་སོ། །དེ་ཐོས་པས་ཀྱང་རུང་ངོ་། །ཟོས་ནའོ། །དེ་ནི་མིད་ན་དེའོ། །
ཞེས་གསུངས་ཏེ། དགེ་སློང་མས་སྦྱོར་དུ་བཅུག་པ་ཟ་བའི་ལྟུང་བྱེད་ཀྱི་བྱེད་པ་པོ་གང་ཞེ་
ན། འདུ་ཤེས་གཙོ་ཆེར་བྱེད་པ་པོའོ། །གང་ལ་ཞེ་ན། དགེ་སློང་མས་དགེ་སློང་གི་ཆོས་ཀྱི་
ཡོན་ཏན་སྦྱིན་བདག་ལ་བརྗོད་དེ་ངག་གི་རིག་བྱེད་ཀྱིས་བཟའ་བ་སྦྱོར་དུ་བཅུག་པ་ཉིད་
ལ་ཤེས་གཙོའོ་ཞེས་སྦྱར་ཏེ་ཡུལ་དེ་ལ་བསམ་པས་དེར་འདུ་ཤེས་པ་ནི་ཡན་ལག་གི་གཙོ་
བོའོ། །སྤྲིངས་ཡིག་ལ་སོགས་པས་སྦྱོར་དུ་བཅུག་པ་ལ་ནི་ཉེས་བྱས་འབྱུང་བར་ལུང་ཞུ་བ་
ལས་གསུངས་སོ། །ཇི་ལྟར་སྦྱོར་དུ་བཅུག་པ་ལ་ཞེ་ན། དགེ་སློང་འདི་ནི་རྒྱུན་ཞུགས་ལ་
སོགས་པ་འབྲས་བུ་ལ་གནས་པའོ་ཞེས་སམ་མདོ་སྡེ་ལ་སོགས་པ་ཐོས་པ་འཛིན་པའོ་
ཞེས་ཡང་དག་པ་མ་ཡིན་པ་སྟེ་དོན་ལ་མི་ལྡན་པའི་ཡོན་ཏན་བརྗོད་པ་དག་གིས་སྦྱོར་དུ་
བཅུག་པས་སོ། །བདེན་ན་ལྟུང་བ་མེད་དོ་ཞེས་ལུང་རྣམ་འབྱེད་ལས་སོ། །གང་ལ་སྦྱོར་དུ་
བཅུག་ན་ཞེ་ན། དགེ་སློང་གང་སྔར་སྦྱིན་བདག་གིས་མགྲོན་དུ་མ་བོས་པ་ལ་སྦྱོར་དུ་
བཅུག་ནའོ། །དེར་མ་ཟད་སྔར་མགྲོན་དུ་བོས་པ་ལ་ཡང་སྦྱིན་བདག་གིས་སྔར་བཤམས་
པ་ལས་ལྷག་པ་སྦྱོར་དུ་བཅུག་ནའོ། །ཅི་ཞིག་སྦྱོར་དུ་བཅུག་པ་ཞེ་ན། འབྲས་ཆན་ལ་
སོགས་པ་བཟའ་བར་བྱ་བའོ། །དེ་ལས་གཞན་ཡིན་ན་ཞུ་བ་ལས། དགེ་སློང་གིས་དུས་

རུང་གི་ཟས་མ་གཏོགས་པ་དེ་ལས་གཞན་པའི་རྩ་བ་དང་འབྲས་བུ་ལ་སོགས་པ་སྦྱོར་དུ་
བཅུག་པ་འཚལ་ན་ཅིར་འགྱུར་ཉེས་བྱས་སོ་ཞེས་གསུངས་སོ། །ཡང་དག་པ་མ་ཡིན་པའི་
ཡོན་ཏན་ཇི་ལྟ་བུ་བརྗོད་པས་ཤེ་ན། ཚུལ་ཁྲིམས་ནས་བརྩམས་ཏེ་དགྲ་བཅོམ་པའི་བར་
གྱི་སྒྲུབ་པ་ཕུན་སུམ་ཚོགས་པའི་ཡོན་ཏན་གང་ཡང་རུང་བ་བརྗོད་པས་སོ། །ཡང་དག་པ་
མ་ཡིན་པའི་ཡོན་ཏན་དེ་ནི་སྒྲུབ་པའི་ཡོན་ཏན་ཁོ་ནར་མ་ཟད་ཀྱི་སྡེ་སྣོད་གསུམ་མང་དུ་
ཐོས་པ་ཡིན་ཞེས་ཐོས་པ་ཕུན་སུམ་ཚོགས་པས་ཀྱང་བསྟོད་ནས་སྦྱོར་དུ་བཅུག་ན་ལྟུང་བ་
བསྐྱེད་པར་རུང་ངོ༌། །དེ་ལྟར་མདོ་ཚིག་དེ་གཉིས་ཀྱི་དོན་རང་གི་རྣམ་བཤད་དང་ཤེར་
འབྱུང་གི་འགྲེལ་པ་དང་འགྲེལ་ཆུང་རྣམས་དང་མཐུན་པར་བཤད་པ་ཡིན་ནོ། །འོན་ཀྱང་
ཊི་ཀ་ལས་མདོ་ཚིག་འདི་གཉིས་དགེ་སློང་གི་རྒྱུད་ན་ཡོད་པའི་བདེན་པའི་ཡོན་ཏན་བརྗོད་
ནས་སྦྱོར་དུ་བཅུག་ན་ལྟུང་བ་མེད་པའི་དོན་དུ་བཤད་ཀྱང་ཡི་གེ་ཉམས་པར་སེམས་སོ། །
ཆོས་ཀྱི་ཡོན་ཏན་ལས་གཞན་བརྗོད་པས་སྦྱོར་དུ་བཅུག་པ་ནི་ཉེས་བྱས་ཏེ། ཊཱི་ཀ་ལས།
བྲོ་གར་དང་གླུ་གླིང་ལ་མཁས་པ་ལ་སོགས་པ་གཞན་དག་གིས་སྦྱོར་དུ་བཅུག་པ་ནི་འདིའི་
རྗེས་སུ་འབྲང་བའི་ཉེས་བྱས་སུ་རིག་པར་བྱའོ། །ཞེས་སོ། །ཅི་ཞིག་རྗེས་སུ་སྒྲུབ་ན་དེ་
དག་ལྟུང་བའི་བྱེད་པ་པོ་ཡིན་ཞེ་ན། ཟོས་ནའོ། །ཟོས་པའི་ངོ་བོ་དེ་ནི་ཁར་བཅུག་པ་ཙམ་
མིན་གྱི་མགུལ་བར་མིད་ན་དངོས་གཞིར་འགྱུར་བའི་ཟོས་པ་དེའོ། །གཉིས་པ་ན་སྨད་པ་
ནི། གཞན་གྱི་དོན་དུ་ན་སྨད་པ་ཉིད་དོ། །བསོད་སྙོམས་ལ་ཞུགས་པ་ན་བྱིན་ཅིག་ཅེས་
ཟེར་བ་ཡང་ངོ་། །ཞེས་གསུངས་ཏེ། དགེ་སློང་མས་དགེ་སློང་གཞན་གྱི་དོན་དུ་སྦྱོར་དུ་
བཅུག་པ་དེ་དགེ་སློང་གཞན་གྱིས་དེ་ལྟར་ཡིན་པར་ཤེས་བཞིན་དུ་ཟོས་ན་ན་སྨད་པ་ཉེས་
བྱས་སུ་འགྱུར་བ་ཉིད་དོ། །དེ་ལ་རང་དོན་དུ་སྦྱོར་བཅུག་པ་མེད་པས་ན་དངོས་གཞི་མི་
འབྱུང་ངོ༌། །སྦྱོར་དུ་བཅུག་པ་ཡིན་པར་མི་ཤེས་ན་ནི་ཞུ་བ་ལས། འདིར་དགེ་སློང་མས་
སྦྱོར་དུ་བཅུག་པ་ཡིན་ནོ་ཞེས་བྱ་བར་མི་ཤེས་པའི་དགེ་སློང་གིས་དགེ་སློང་མས་སྦྱོར་དུ་
བཅུག་པ་དེ་ཟོས་པ་ལ་ནི་ལྟུང་བ་མེད་དོ། །ཞེས་སོ། །དགེ་སློང་བསོད་སྙོམས་ལ་ཞུགས་

་
པ་ན་དགེ་སློང་མས་ཁྱིམ་བདག་ལ་འདི་སྐད་ཅེས་དགེ་སློང་འདི་ལ་བསོད་སྙོམས་བྱིན་
ཅིག་ཅེས་ཟེར་བ་དགེ་སློང་གིས་བླངས་ཏེ་ཟོས་ན་ཡང་ངོ་སྟེ་ན་སྨད་པ་ཉེས་བྱས་སུ་འགྱུར་
བ་ཉིད་དོ། །དེ་ལ་དངོས་གཞིར་མི་འགྱུར་ཏེ། ཡང་དག་པ་མ་ཡིན་པའི་ཡོན་ཏན་བརྗོད་
པ་མེད་པའི་ཕྱིར་རོ། །གཞན་དགེ་སློབ་མ་སོགས་གང་རུང་གིས་དགེ་སློང་གི་ཡང་དག་པ་
མ་ཡིན་པའི་ཡོན་ཏན་བརྗོད་པའི་སྒོ་ནས་སྦྱོར་དུ་བཅུག་པའི་ཟས་དགེ་སློང་གིས་ཟོས་ན་
ཉེས་བྱས་འབྱུང་བར་ཞུ་བ་ལས་གསུངས་སོ། །དགེ་སློང་མས་སྦྱོར་དུ་བཅུག་པའི་ཟས་ཟ་
བའི་ལྟུང་བྱེད་དོ།། །།
བཅུ་པ་བཞི་པ་ལ་ལྔ། ཚད་ལས་འདས་པའི་དང་། གནས་མིན་པར་ཟོས་པའི་དང་། དུས་
མིན་པར་ཟོས་པའི་དང་། ཆོ་ག་ལས་འདས་པའི་ལྟུང་བ་དང་། ཟས་བསོད་པ་ལས་གྱུར་
པའི་ལྟུང་བའོ། །དང་པོ་ལ་བཞི། ཉི་མ་གཅིག་ལ་བླངས་པ་ཚད་ལས་འདས་པའི་དང་།
གནས་གཅིག་ཏུ་དང་། སྦྱིན་བདག་གཅིག་ལ་དང་། དམ་བཅའ་ཚད་ལས་འདས་པའི་
ལྟུང་བའོ། །དང་པོ་ཉིན་གཅིག་ལ་བླངས་པ་ཚད་ལས་འདས་པ་ཡང་ཡང་ཟ་བའི་ལྟུང་བ་
ལ་གསུམ། བསླབ་བྱ་དང་། རྣམ་གཞག་དང་། ལྟུང་མེད་དོ། །དང་པོ་ནི། ཁྱིམ་གཞན་དུ་
ཡང་ཟན་ལ་བོས་པ་དང་དུ་བླང་བར་བྱའོ། །དུས་ཤེས་པར་བྱས་ཏེ་འཇུག་པར་བྱའི་སྔ་
ཚོམས་སུ་མི་བྱའོ། །དེའི་གཎྜི་བརྡུངས་ཏེ་རང་གི་འཁོར་ལ་བལྟ་བར་བྱའོ། །གློ་བུར་དུ་
འོངས་པ་ལ་ནི་གནས་བརྟན་གྱིས་སོ། །གྱ་ཚོམ་དུ་ཟན་གཅད་པར་མི་བྱའོ། །སྒོམ་གྱི་
ཕྱིར་གསོལ་བ་དག་འདེབས་ན་བསྡད་པར་བྱའོ། །ཞེས་གསུངས་ཏེ། དགེ་སློང་གིས་
གཙུག་ལག་ཁང་དུ་མ་ཟད་ཁྱིམ་གཞན་དུ་ཡང་ནར་མའི་ཟས་ཀྱི་སྟེང་དུ་ཟན་ལ་བོས་པ་
དང་དུ་བླང་བར་བྱའོ། །དེ་ནི་རང་གི་ནོར་མའམ་རྒྱུན་གྱི་ཟས་ཟོས་པའི་འོག་ཏུ་ཁྱིམ་
གཞན་དུ་ཟན་ལ་བོས་ནས་ཟོས་ན་དེ་ཟས་གཉིས་པ་ཡིན་པའི་ཕྱིར་ཡང་ཡང་ཟ་བའི་ཉེས་
པར་འགྱུར་རམ་སྙམ་པའི་དོགས་པ་བསལ་བའོ། །དང་དུ་བླངས་ནས་འགྲོ་བ་ན་སྔ་ཕྱི་
རན་པའི་དུས་ཤེས་པར་བྱས་ཏེ་འཇུག་པར་བྱའི་ཧ་ཅང་སྔ་ཚོམས་སུ་འཇུག་པར་མི་བྱའོ། །

ཇི་ལྟར་ཤེས་པར་བྱ་ན། ཁྱིམ་གཞན་དུ་མགྲོན་དུ་བོས་པར་འགྲོ་བ་དེའི་ཕྱིར་དུས་ལ་བབ་
པར་གཎྜི་བསྡུངས་ཏེ་བསྡུས་ལ་ལྷན་ཅིག་ཏུ་འགྲོ་ཞིང་མཁན་པོ་དང་སློབ་དཔོན་དང་
གནས་བརྟན་རྣམས་ཀྱིས་རང་རང་གི་འཁོར་ལ་སྤྱོད་ལམ་ཐམས་ཅད་ཚུལ་དང་ལྡན་ནམ་
མི་ལྡན་བལྟ་བར་བྱ་ཞིང་མི་མཛེས་པ་ཡོད་ན་མཛེས་པར་བཅོས་པར་བྱའོ། །དགེ་སློང་གློ་
བུར་དུ་འོངས་པ་ལ་ནི་དགེ་འདུན་གྱི་གནས་བརྟན་གྱིས་རང་གི་འཁོར་གྱི་སློབ་མ་དང༌
འདྲ་བར་བལྟ་བར་བྱ་དགོས་སོ། །ནད་ལ་སོགས་པའི་རྒྱུ་མེད་པར་ཁྲོ་བ་དང་ལེ་ལོ་ལ་
སོགས་པས་གྱ་ཚོམ་དུ་རང་གི་ཟན་གཅད་པར་མི་བྱའོ། །བཅད་ན་ཉེས་བྱས་ཞེས་འགྲེལ་
ཆུང་ལས་སོ། །གྲོང་དུ་ཟན་ཟོས་ཟིན་ན་དོན་མེད་པར་རིང་དུ་མི་འཁོད་ཅིང་། གལ་ཏེ་
སྦྱིན་བདག་ན་རེ་ཕྱི་འཕྲེད་རྒུན་ཆབ་ལ་སོགས་པ་གསོལ་ཞེས་སྒོམ་གྱི་ཕྱིར་གསོལ་བ་
དག་འདེབས་ན་ཁྱིམ་གཞན་དེར་ཅི་རན་ཞིག་བསྡད་པར་བྱའོ། །གཉིས་པ་ལ་བཞི་ལས།
དང་པོ་གླེང་གཞི་ནི། ཡུལ་སྤོང་བྱེད་དུ་གང་ཟག་དྲུག་སྡེས་ཉོན་མོངས་པ་ཟས་ལ་གདུ་
བས་ཉེས་པ་ཁུར་བ་ཡང་ཡང་ཟོས་པས་འདི་བཅས་སོ། །གཉིས་པ་དགག་བྱ་ནི་སྦྱིན་
བདག་སྔ་མ་མ་དད་པ་དང་རང་འདོད་པ་ཆེ་བའོ། །གསུམ་པ་ངོ་བོ་ནི་སྲ་བརྐྱང་བཏིང་བ་
དང་མི་ལྡན་ཞིང་ཟས་གཉིས་པ་གནང་བའི་རྐྱེན་མེད་པའི་བཅས་ལྡན་དགེ་སློང་གིས་དུས་
ཉི་མ་གཅིག་ལ་བཤམས་པ་ལ་བོས་པ་དང་བཤེས་པའི་དབང་གིས་བོས་པ་མ་ཡིན་པར་
ཁྱིམ་པས་ཟས་རུང་བ་ཚད་ལྡན་ལ་བསམ་པ་ཐག་པ་ནས་མགྲོན་དུ་བོས་པ་ལན་གཉིས་
ཡན་ཆད་བྱུང་བ་ན་གོས་སམ་གོས་ཀྱི་རིན་གྱི་རྙེད་པ་མེད་པའི་ཟས་ཕྱི་མ་ཟོས་པ་ལས་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་མདོར་
བསྟན་པ་ནི། ཅིག་ཆར་ཡང་རུང་ཕྱིས་ཀྱང་རུང་སྟེ་གོས་ཀྱི་རྙེད་པ་མེད་པའི་མགྲོན་དུ་
བོས་པ་གཉིས་པ་རྙེད་ནའོ། །བཟའ་བར་བྱ་བ་ལའོ། །ལྔའི་ཁོངས་སུ་གཏོགས་པ་ལའོ། །
གལ་ཏེ་གཞན་ཡང་དེ་ཉིད་ཡིན་ནའོ། །ན་བ་མ་ཡིན་པ་དང་ལས་མ་བྱས་པ་དང་ལམ་དུ་
མ་སོང་བ་ལའོ། །དང་དུ་བླངས་ན་ཉེས་བྱས་ཀྱིའོ། །ཟོས་ན་དངོས་གཞིའོ། །ཞེས་

གསུངས་ཏེ། ཡང་ཡང་ཟ་བའི་ལྟུང་བྱེད་ཀྱི་བྱེད་པ་པོ་གང་ཞེ་ན། དགེ་སློང་གིས་ཉི་མ་
གཅིག་ལ་མགྲོན་དུ་འབོད་པ་གཉིས་ཅིག་ཆར་དུས་མཉམ་དུ་རྙེད་པ་ཡང་རུང་གཅིག་
ཕྱིས་རྙེད་ཀྱང་རུང་སྟེ། ཟས་སྔ་མ་ལ་གོས་ཀྱི་རྙེད་པ་ཡོད་ཀྱང་རུང་མེད་ཀྱང་རུང་ལ་ཟས་
ཕྱི་མ་གོས་ཀྱི་རྙེད་པ་སྟེ་ཕྱོགས་རེ་ནས་ཁྲུ་གང་ཡོད་པ་ཡན་ཆད་ཀྱི་གོས་དང་དེ་ཙམ་གྱི་
རིན་སྦྱིན་བདཾག་གིས་དགེ་སློང་ལ་འབུལ་བ་མེད་པའི་མགྲོན་དུ་བོས་པ་གཉིས་པ་རྙེད་ན་
ནི་ལྟུང་བ་འདིའི་བྱེད་པ་པོའོ། །ཟས་ཕྱི་མ་ལ་གོས་ཀྱི་རྙེད་པ་ཡོད་ན་ནི་གོས་ཀྱི་རྙེད་པ་ལ་
དམིགས་ནས་འགྲོ་བར་གསལ་གྱི་ཟས་སྔ་མས་མ་ཆོག་ནས་འགྲོ་བར་མི་གསལ་བས་
སྦྱིན་བདག་སྔ་མ་ལ་མ་དད་པ་སྐྱེ་བའི་དགག་བྱ་མེད་པའི་ཕྱིར་ལྟུང་བ་མེད་དོ། །གོས་ཀྱི་
རྙེད་པ་མེད་པའི་མགྲོན་དུ་བོས་པ་གཉིས་ཅིག་ཆར་དང་དུ་བླངས་ན་དེ་གཉིས་བཟའ་བའི་
ཕྱིར་སྔ་ཕྱིར་སེམས་པ་ཡོད་ན། །གང་ཕྱིས་བཟའ་བར་སེམས་པ་དེ་ལས་ཉེས་བྱས་སུ་
འགྱུར་ལ། དེ་ལྟར་སེམས་པ་མེད་ན་ཕྱིས་བཟའ་བྱ་འགྲུབ་པར་འགྱུར་བ་དེ་ལས་ཉེས་
བྱས་སུ་འགྱུར་ཞིང་། གང་རུང་གཅིག་ལ་གོས་ཀྱི་རྙེད་པ་མེད་ན་གོས་ཀྱི་རྙེད་པ་མེད་པ་དེ་
ལས་ཉེས་བྱས་སུ་འགྱུར་བར་གསུངས་སོ། །གང་ལ་མགྲོན་དུ་བོས་པ་ལ་ལྟུང་བར་
འགྱུར་ཞེ་ན། བཟའ་བར་བྱ་བ་ལའོ། །བཅའ་བ་འདི་རྣམས་ལས་ལན་གཉིས་ཟོས་ཀྱང་
ལྟུང་བ་མེད་དོ་ཞེས་འགྲེལ་ཆུང་ལས་གསུངས་སོ། །བཟའ་བར་བྱ་བ་ཇི་ལྟ་བུ་ལ་ཞེ་ན།
འབྲས་ཆན་དང་། ཟན་དྲོན་ཏེ་རྩམ་པ་བརྫིས་པའི་ཟན་ཚ་པོ་དང་། ལྡེ་གུ་ཞེས་ཕྱེ་དང་ཆུ་
དང་ཞུན་མར་དང་བལ་པོའི་སེའུ་ལ་སོགས་པ་ལས་བྱས་པའི་སྐྱོ་མ་དང་། ཤ་དང༌།
སྣུམ་ཁུར་ཞེས་སྣུམ་ནང་བཙོས་པའི་གོར་བ་སྟེ་བཟའ་བ་ལྔའི་ཁོངས་སུ་གཏོགས་པ་གང་
ཡང་རུང་བ་ལའོ། །གལ་ཏེ་མགྲོན་དུ་བོས་པ་སྔ་མ་ལས་གཞན་ཕྱི་མ་ཡོང་བཟའ་བ་ལྔའི་
ཁོངས་སུ་གཏོགས་པ་དེ་ཉིད་ཡིན་ན་དེ་ཟོས་ན་ལྟུང་བར་འགྱུར་བའོ། །གལ་ཏེ་མགྲོན་དུ་
བོས་པ་སྔ་མ་ལ་བཟའ་བ་ལས་གཞན་བཅའ་བ་ལ་སོགས་པའམ་ཡང་ན་བཟའ་བ་ལྔ་པོ་
མ་གཏོགས་པ་དེ་ལས་གཞན་པའི་བཟའ་བ་དག་ཡིན་ན་ཕྱི་མ་ལ་བཟའ་བ་ལྔའི་ཁོངས་སུ་

གཏོགས་པ་ཡིན་ཡང་ལྟུང་བ་མེད་པར་ལུང་ཞུ་བ་ལས་གསུངས་སོ། །དགེ་སློང་ཇི་ལྟ་བུ་
ལ་ལྟུང་བ་འདི་འབྱུང་ཞེ་ན། ནཱ་བ་མུ་ཡིན་པ་དང་ལས་མ་བྱས་པ་དང་ལམ་དུ་མ་སོང་བ་
ལ་ནི་ལྟུང་བ་འདི་འབྱུང་བའོ། །ན་བ་ལ་སོགས་པར་གནས་པའི་དུས་དག་ལཾ་ནི་ལྟུང་བ་
མེད་དོ་ཞེས་ཊཱི་ཀ་དང་རང་འགྲེལ་ལས་སོ། །གོས་ཀྱི་རྙེད་པ་མེད་པའི་མགྲོན་དུ་བོས་པ་
གཉིས་པ་དེ་ལྟུང་བའི་བྱེད་པ་པོར་ཇི་ལྟར་འགྱུར་ཞེ་ན། མགྲོན་དུ་བོས་པ་གཉིས་པ་དེ་ནི་
ཡིད་ཀྱིས་དང་དུ་བླངས་ནུ་བསྡམ་བྱའི་ཉེས་བྱས་ཀྱི་བྱེད་པ་པོའོ། །ངག་གིས་ཁས་བླངས་
པའམ་ཡང་ན་མགོ་འགུལ་བ་སོགས་ལུས་ཀྱིས་དང་དུ་བླངས་པའི་རྣམ་འགྱུར་སྟོན་ན་
བཤགས་བྱའི་ཉེས་བྱས་ཀྱི་བྱེད་པ་པོའོ། །མགྲོན་དུ་བོས་པ་གཉིས་པ་ཟོས་ཏེ་མགུལ་དུ་
མིད་ན་ལྟུང་བྱེད་དངོས་གཞི་ཉིད་ཀྱི་བྱེད་པ་པོའོ། །གཞན་དགེ་སློང་མ་སོགས་ཀྱིས་ཟས་
གཉིས་པར་མགྲོན་དུ་བོས་པ་ཟོས་ན་ན་སྨད་པ་ཉེས་བྱས་འབྱུང་བར་ཞུ་བ་ལས་གསུངས་
སོ། །གཉིས་པ་རྒྱས་བཤད་ནི། འདིར་གོས་ཀྱི་མཐར་གྱུར་པ་ནི་ཁྲུ་གང་གི་ཁྱོན་ནོ། །
ལམ་ནི་དཔག་ཚད་ཕྱེད་དོ། །གཞན་ལ་ཡང་ངོ་། །འདིར་རམ་གྱུར་འགྲོ་བ་ལ་ཡང་ངོ༌། །
ལས་ནི་ཕྱག་དར་རེ་ལྡེ་ཙམ་མམ་དཀྱིལ་འཁོར་བ་མལ་ཙམ་ཡིན་ནོ། །དེ་ཡང་དགེ་འདུན་
གྱི་ཉིད་དམ་མཆོད་རྟེན་གྱི་ཉིད་ཡིན་ནའོ། །ན་བ་ཉིད་ཀྱི་ཚད་ནི་མི་ནུས་པའོ། །ཞེས་
གསུངས་ཏེ། གོས་ཀྱི་རྙེད་པ་མེད་པའི་ཞེས་སྔར་སྨོས་ན་ཟས་ཕྱི་མ་ལ་གོས་ཅི་ཙམ་ཞིག་
ཡོད་ན་ཉེས་པ་ཁེག་ཅེ་ན། གོས་ཀྱི་རྙེད་པ་དང་བཅས་པ་ལ་མགྲོན་དུ་བོས་པ་འདིར་ཉེས་
པ་འདི་ཁེག་པའི་གོས་ཀྱི་ཚད་ཆུང་བའི་མཐར་གྱུར་པ་ནི་ཁྲུ་གང་གི་ཁྱོན་ནོ། །ཟས་ཕྱི་མ་
ལ་རྙེད་པ་གོས་ཁྲུ་གང་བས་ཆུང་བའམ་གོས་ཁྲུ་གང་གི་རིན་མེད་ན་ནི་ལྟུང་བ་རྫོགས་པར་
འབྱུང་སྟེ། སྦྱིན་བདག་ལ་མ་དད་པ་སྐྱེ་བའི་དགག་བྱ་རྫོགས་པར་ཡོད་པའི་ཕྱིར་རོ། །དེ་
བཞིན་དུ་ལམ་དུ་ཕྱིན་པ་དང་ལས་བྱེད་པ་དང་ན་བ་རྣམས་ཚད་དུ་མ་ཆོག་ན་ལྟུང་བ་
རྫོགས་སོ། །ལམ་དུ་མ་སོང་བ་ལའོ་ཞེས་སྨོས་ན་དགེ་སློང་ལམ་གྱི་ཐག་ཅི་ཙམ་དུ་ཕྱིན་ན་
ཡང་ཡང་ཟ་བའི་ཉེས་པ་ཁེག་ཅེ་ན། ལམ་གྱི་མཐར་གྱུར་པ་ནི་དཔག་ཚད་ཕྱེད་དོ། །ཡང་

ཡང་ཟ་བ་ལས་གཞན་འདུས་ཤིང་ཟ་བ་དང་ཁྲུས་བྱེད་པ་ལ་ཡང་ངོ་སྟེ་ལམ་གྱི་ཚད་ནི་
དཔག་ཚད་ཕྱེད་དོ་ཞེས་སྦྱར་ཏེ་དགེ་སློང་དཔག་ཚད་ཕྱེད་དུ་སོང་བ་ལ་ཉེས་པ་དེ་དག་མི་
འབྱུང་ངོ༌། །དེ་ལ་ཡང་ཡང་ཟ་བ་དང་འདུས་ཤིང་ཟ་བའི་སྐབས་སུ་དཔག་ཚད་ཕྱེད་དུ་
སོང་ངམ་དེའི་ཕྱེད་དཔག་ཚད་བཞི་ཆ་སོང་སྟེ་ཕྱིར་ལོག་པ་ལྟ་བུའི་དཔག་ཚད་ཕྱེད་རྐྱང་
བར་ཕྱིན་པས་གྲུབ་སྟེ། ཡང་ཡང་ཟ་བ་དང་འདུས་ཤིང་ཟ་བའི་སྐབས་ཀྱི་ལུང་རྣམ་འབྱེད་
ལས། ལམ་དུས་སོ་ཞེས་བྱ་བ་ནི་འདི་ལྟ་སྟེ། དགེ་སློང་དཔག་ཚད་ཕྱེད་དུ་སོང་ངམ། དེའི་
ཕྱེད་དུ་སོང་སྟེ་ཕྱིར་ལོག་ནའོ། །ཞེས་དང་། ལུང་དེའི་འགྲེལ་པ་ལས། དེའི་ཕྱེད་དུ་སོང་
སྟེ་ཕྱིར་ལོག་ན་ཞེས་བྱ་བ་ནི་དཔག་ཚད་ཕྱེད་ཀྱི་ཕྱེད་དཔག་ཚད་བཞི་ཆ་སོང་སྟེ་ཕྱིར་ཡང་
ལོག་ནའོ་ཞེས་བཤད་པའི་ཕྱིར་རོ། །འོན་ཀྱང་སྐབས་འདིར་ཕྲེང་རྒྱུད་ལས། དཔག་ཚད་
ཕྱེད་དུ་སོང་ནས་ནི། །སྡོམ་བརྩོན་སླར་ཡང་ལོག་པ་ན། །དེ་ནི་ལམ་དུས་ཤེས་བྱ་སྟེ། །
ཡང་ཡང་ཟ་ལ་ཉེས་པ་མེད། །ཅེས་དང་། འདུས་ཤིང་ཟ་བའི་སྐབས་ལས། དཔག་ཚད་
ཕྱེད་ལམ་སོང་ནས་ནི། །ལོག་ནས་གལ་ཏེ་ཟ་བྱེད་ན། །དགེ་སློང་ལྟུང་བ་ཡོད་མ་ཡིན། །
ཞེས་གསུངས་པའི་དགོངས་པ་བརྟག་པར་བྱའོ། །ཁྲུས་བྱེད་པའི་སྐབས་སུ་དཔག་ཚད་
ཕྱེད་ཁུག་པར་ཕྱིན་པ་སྟེ་དཔག་ཚད་ཕྱེད་དུ་སོང་ནས་ཕྱིར་ལོག་པའམ། ཡང་ན་དཔག་
ཚད་གཅིག་ཏུ་སོང་བ་དགོས་པར་ལུང་རྣམ་འབྱེད་རྩ་འགྲེལ་ལས་བཤད་དེ་བཅས་པའི་
དབང་གིས་སོ། །འོན་ཀྱང་ཁྲུས་བྱེད་པའི་སྐབས་ཀྱི་ཕྲེང་རྒྱུད་ལས། ལས་ལམ་དུས་ནི་
སྔར་བཤད་བཞིན། །ཞེས་ལམ་གྱི་དུས་ཀྱང་ཡང་ཡང་ཟ་བའི་སྐབས་དང་འདྲ་བར་
གསུངས་པ་བརྟག་པར་བྱའོ། །སྐམ་ལ་འགྲོ་བའི་ལམ་འདིར་རམ་ཆུ་ལ་འགྲོ་བའི་ལམ་
གྲུར་འགྲོ་བ་ལ་ཡང་ངོ་སྟེ་ལམ་ནི་དཔག་ཚད་ཕྱེད་དོ། །ལས་མ་བྱས་པ་དང་ཞེས་སྨོས་ན་
ལས་ཅི་ཙམ་བྱས་ན་ཉེས་པ་ཁེག་ཅེ་ན། ལས་ཀྱི་མཐར་གྱུར་པའི་ཚད་ནི་ཕྱག་དར་རྒྱ་ཆེ་
ཆུང་སྨྱུག་མའམ་རྩིད་པ་གང་རུང་གིས་བྱས་པའི་ཐགས་མ་ཁྲུ་བཞི་ཙམ་གྱི་ཚད་དུ་གྱུར་
པའི་རེ་ལྡེ་ཙམ་མམ། དཀྱིལ་འཁོར་ཏེ་གང་ལ་བྱུག་པ་རྒྱ་ཆེ་ཆུང་ནི་བ་ཉལ་སའི་མལ་

ཙམ་ཡིན་ནོ། །བ་ལང་གཅིག་གི་གནས་དང་བའི་ཀོ་བ་ཙམ་ཞེས་བཤད་པ་ཡང་ཡོད་དོ། །
ཊི་ཀ་ལས། གཞན་ལ་ཡང་ངོ་ཞེས་བྱ་བ་འདིར་ཡང་སྦྱར་བར་བྱ་སྟེ་དེས་ན་འདུས་ཤིང་ཟ་
བ་ལ་སོགས་པ་དག་ལ་ཡང་ལས་ཀྱི་མཚན་ཉིད་འདི་ཡིན་པར་རིག་པར་བྱའོ། །ཞེས་སོ། །
ཕྱག་དར་ལ་སོགས་པའི་ལས་བསྟན་པ་དེ་ཡང་དགེ་འདུན་གྱི་ཆེད་ཉིད་དམ། མཆོད་རྟེན་
གྱི་ཆེད་ཉིད་ཡིན་ནའོ། །ལས་བྱས་པ་གཞན་ནི་སྐབས་འདིའི་ལས་སུ་མི་ཆུད་དོ། །ན་བ་
དང་ཞེས་སྨོས་ན། ན་བའི་ཚད་ཅི་ཙམ་གྱིས་ཉེས་པ་ཁེག་ཅེ་ན། ན་བ་ཉིད་ཀྱི་ཚད་ནི་
མགྲོན་དུ་བོས་པ་གཅིག་ལས་འགྲངས་པར་ཟ་མི་མོས་ཤིང་དེ་ཙམ་གྱིས་འཚོ་བར་མི་ནུས་
པའོ། །ཁྲི་ཀ་ལས། གཞན་ལ་ཡང་ངོ་ཞེས་བྱ་བ་འདིར་ཡང་སྦྱར་བར་བྱ་སྟེ། དེས་ན་
འདུས་ཤིང་ཟ་བ་ལ་སོགས་པ་དེ་དག་ལ་ཡང་འདི་དང་འདྲ་བར་རིག་པར་བྱའོ། །ཞེས་སོ། །
གསུམ་པ་ལྟུང་མེད་ནི། བཤམས་པ་ནི་མགྲོན་དུ་བོས་པ་ཉིད་མ་ཡིན་ནོ། །ཀུན་ཏུ་ལྟ་བ་
ཡང་ངོ་། །མགྲོན་དུ་བོས་པ་གཞན་ཡོད་ན་ཟན་སྔ་མ་ལ་སྤོང་བ་བསྲུང་ཞིང་འཇུག་པར་
བྱའོ། །མཐོ་འཚམས་པས་བྱས་པ་ནི་མ་ཡིན་པ་ཉིད་དོ། །མི་རུང་བ་ལ་བོས་པ་ཡང་ངོ་། །
དེའི་ཕྱིར་མ་ཡིན་པར་དགེ་འདུན་ཡང་ངོ་། །གཞན་དུ་ལྔ་པོ་འཇོག་པ་ཡང་ངོ་། །དེ་ནི་
ཆོས་དང་ལྡན་པ་ཉིད་དོ། །གཞན་བླངས་པ་ལ་ཡང་ངོ༌། །མུ་གེ་བྱུང་ན་མགྲོན་དུ་བོས་པ་
ཇི་སྙེད་བྱུང་བ་དག་བདག་གིར་བྱའོ། །ཟོས་ན་ཡང་ངོ༌། །སྦྱིན་དུ་ཡང་རུང་ངོ་། །སྦྱིན་པ་
པོ་མངོན་པར་མི་དགའ་བར་འགྱུར་བ་ལྟ་ན་ཁམ་གཉིས་སམ་གསུམཟོས་པའི་འོག་ཏུ་ཁྱིམ་
བདག་དགེ་སློང་འདི་བསོད་སྙོམས་ཀྱིས་ཕོངས་པ་ཡིན་གྱིས་རྗེས་སུ་ཡི་རང་བར་གྱིས་ཤིག་
དང་འདི་ལ་སྦྱིན་པར་བྱའོ་ཞེས་མངོན་པར་དགའ་བར་བྱས་ནས་སོ། །ཞེས་གསུངས་ཏེ།
ཡོན་བདག་གིས་དགེ་སློང་ལ་ཟླ་བ་བཞི་ལ་སོགས་པར་ཉིན་རེ་ཞིང་རྒྱུན་དུ་ཟས་འདྲེན་
པར་བཤམས་པའི་ཟས་ནར་མ་ཟོས་པ་ནི་ལྟུང་བ་འདི་སྐྱེད་པའི་མགྲོན་དུ་བོས་པ་ཉིད་མ་
ཡིན་ནོ། །དེས་ན་བཤམས་པའི་ཟས་དེ་ཟོས་ནས་གཞན་ཟ་བའམ་གཞན་ཟོས་ནས་
བཤམས་པའི་ཟས་ཟ་བ་ལ་ཉེས་པ་མེད་དེ། བཤམས་པའི་ནར་མའི་ཟས་དེ་རང་གི་ཟས་

དང་འདྲ་བར་སྦྱིན་བདག་ལ་མ་དད་པ་སྐྱེ་བའི་དགག་བྱ་མེད་པའི་ཕྱིར་རོ། །འཇིག་རྟེན་
གྱི་ཉེ་དུ་སོགས་ཀྱི་ཐ་སྙད་དམ་བཤེས་པའི་དབང་གིས་ཀུན་ཏུ་ལྟ་བ་དེར་མགྲོན་དུ་བོས་
ནས་ཟས་གཉིས་པ་ཟོས་པ་ཡང་ངོ་སྟེ་ལྟུང་བ་འདི་སྐྱེད་པའི་མགྲོན་དུ་བོས་པ་ཉིད་མ་ཡིན་
ནོ། །དེ་ཡང་བཤེས་པའི་དབང་གིས་མགྲོན་དུ་བོས་པ་ཡིན་ན་སྦྱིན་བདག་ལ་མ་དད་པ་སྐྱེ་
བའི་དགག་བྱ་མེད་པའི་ཕྱིར་རོ། །ཉིན་གཅིག་ལ་སྔར་གོས་དང་བཅས་པའམ་གོས་མེད་
པའི་མགྲོན་དུ་བོས་པ་རྙེད་ནས་དེའི་རྗེས་སུ་གོས་དང་བཅས་པའི་མགྲོན་དུ་བོས་པ་
གཞན་ཡོད་ན་ཟན་སྔ་མ་ལ་འགྲངས་པར་ཟོས་ནས་དེང་བདག་གིས་ཟ་བར་མི་བྱའོ་ཞེས་
ལྟོས་པ་མེད་པའི་བསཾམ་པས་སྟན་ལས་ལྡང་བ་ནི་ཟས་སྤོང་བ་སྟེ་དེ་ལྟ་བུའི་ཟས་སྤོང་བ་
མི་བྱ་བར་བསྲུང་ཞིང་ཟན་ཕྱི་མ་ལ་འཇུག་པར་བྱའོ། །གལ་ཏེ་ཟན་སྔ་མ་སྤངས་པར་
གྱུར་ན་ནི་ཕྱི་མར་སོང་ཡང་ཟ་བར་མི་བྱའོ། །འདི་ལ་མཐོ་འཚམ་པར་བྱའོ་སྙམ་དུ་མཐོ་
འཚམས་པའི་བསམ་པས་རྫུན་གྱིས་མགྲོན་དུ་འབོད་པ་བྱས་པ་ནི་ལྟུང་བ་འདི་སྐྱེད་པའི་
མགྲོན་དུ་བོས་པ་མ་ཡིན་པ་ཉིད་དོ། །དེས་ན་དེ་ལས་མགྲོན་དུ་བོས་པ་གཞན་ཟ་ན་ཡང་
ཉེས་པ་མེད་དེ། མཐོ་འཚམས་པ་དེ་མགྲོན་དུ་བོས་པ་ཉིད་མ་ཡིན་པས་མགྲོན་དུ་བོས་པ་
གཉིས་པ་ཟོས་པའི་དགག་བྱ་མེད་པའི་ཕྱིར་རོ། །བཟའ་བར་བྱ་བ་མི་རུང་བ་བྱིན་ལེན་མ་
བྱས་པ་དང་རྨིག་པ་གཅིག་པ་རྟ་ཤ་ལ་སོགས་པ་ལ་མགྲོན་དུ་བོས་པ་ཡང་ངོ་སྟེ་ལྟུང་བ་
འདི་སྐྱེད་པའི་མགྲོན་དུ་བོས་པ་མ་ཡིན་པ་ཉིད་དོ་ཞེས་སྔ་མར་སྦྱར་རོ། །མགྲོན་གྱི་གཙོ་
བོར་བོས་པའི་དགེ་སློང་དེའི་ཕྱིར་མ་ཡིན་པར་དགེ་འདུན་སྤྱིར་སྤྱན་དྲངས་པ་ཡང་ངོ་སྟེ་
ལྟུང་བ་འདི་སྐྱེད་པའི་མགྲོན་དུ་བོས་པ་མ་ཡིན་པ་ཉིད་དོ་ཞེས་སྔ་མར་སྦྱར་རོ། །དེ་ནི་གང་
ཟག་རང་ཉིད་ལ་ལྟོས་པའི་མགྲོན་དུ་བོས་པ་གཉིས་པ་ཟོས་པའི་དགག་བྱ་མེད་པའི་ཕྱིར་
རོ། །ཊཱི་ཀ་ལས། གལ་ཏེ་དགེ་སློང་དེའི་ཕྱིར་དགེ་འདུན་སྤྱིར་སྤྱན་དྲངས་པ་ཡིན་ན་ནི་
དེའི་ཚེ་དགེ་སློང་དེའི་མགྲོན་དུ་བོས་པ་གཞན་ཉིད་ཡིན་ནོ་ཞེས་སོ། །དགེ་སློང་ཁྱིམ་
གཉིས་སུ་མགྲོན་དུ་བོས་པ་ན་ཁྱིམ་གཅིག་ཏུ་བདག་ཉིད་ཟ་ཞིང་ཁྱིམ་གཞན་དུ་དགེ་སློང་

ཕ་མ་དགེ་སློབ་མ་དགེ་ཚུལ་ཕ་མ་སྟེ་རབ་ཏུ་བྱུང་བ་སྡེ་ལྔ་པོ་འཇོག་པ་ཡང་ངོ་སྟེ་ལྟུང་བ་
འདི་སྐྱེད་པའི་མགྲོན་དུ་བོས་པ་མ་ཡིན་པ་ཉིད་དོ་ཞེས་སྔ་མར་སྦྱར་རོ། །མགྲོན་དུ་བོས་
པ་གཉིས་བྱུང་ན་གཅིག་ཏུ་ལྔ་པོ་འཇོག་པ་དེ་ནི་ཆོས་དང་ལྡན་པ་ཉིད་དོ། །ཁྱིམ་གཞན་དུ་
ལྔ་པོ་འཇོག་པ་དེ་ལ་བདག་ཉིད་ཀྱིས་མགྲོན་གཉིས་པ་ཟོས་པ་མེད་ཀྱང་མགྲོན་གཉིས་
དང་དུ་བླངས་པའི་ཉེས་བྱས་སྐྱེད་དམ་ཞེ་ན། མགྲོན་དུ་བོས་པ་གཞན་སྡེ་ལྔ་པོ་ལ་འཇོག་
པར་བླངས་པ་ལ་ཡང་ངོ་སྟེ་ཆོས་དང་ལྡན་པ་ཉིད་དོ་ཞེས་སྦྱར་རོ། །མདོ་ཚིག་འདིའི་དོན་
ཊི་ཀ་ལས་དེ་ལྟར་བཤད་དོ། །མུ་གེ་བྱུང་ན་ཉི་མ་གཅིག་ལ་མགྲོན་དུ་བོས་པ་ཇི་སྙེད་བྱུང་
བ་དག་བདག་གིར་བྱའོ། །མུ་གེ་བྱུང་ན་མགྲོན་དུ་བོས་པ་ཇི་སྙེད་བྱུང་བ་ཟོས་ན་ཡང་ལྟུང་
བ་མི་འབྱུང་ངོ༌། །མུ་གེའི་ཚེ་ཁྱིམ་ཁག་མང་པོ་ཞིག་གིས་སྤྱན་དྲངས་ཏེ་བདག་ཉིད་གཅིག་
པུས་མི་ཁྱབ་ན་དགེ་སློང་ལ་སོགས་པ་སྡེ་ལྔ་པོ་རང་གི་ཚབ་མར་བཀྱེ་བའམ་ཡང་ན་རང་
གིས་བླངས་ནས་ལྷག་པ་ལྔ་པོ་ལ་སྦྱིན་དུ་ཡང་རུང་ངོ༌། །དགེ་སློང་རང་ཉིད་ལ་བྱིན་པའི་
ཟས་དེ་སྡེ་ལྔ་པོ་ལ་སྦྱིན་པར་བྱེད་ན་སྦྱིན་པ་པོ་མངོན་པར་མི་དགའ་བར་འགྱུར་བ་ལྟ་ན་
དགེ་སློང་རང་གིས་ཁམ་གཉིས་སམ་གསུམ་ཟོས་པའི་འོག་ཏུ་སྦྱིན་པ་པོ་དེ་ལ་ཁྱིམ་
བདུག་ཅེས་བོས་ནས་དགེ་སློང་ངམ་དགེ་ཚུལ་ལ་སོགས་པ་འདི་བསོད་སྙོམས་ཀྱིས་
ཕོངས་པ་ཡིན་གྱིས་འདི་ལ་ཟས་སྦྱིན་ན་བསོད་ནམས་ཆེ་བས་རྗེས་སུ་ཡི་རང་བར་གྱིས་
ཤིག་དང་འདི་ལ་སྦྱིན་པར་བྱའོ་ཞེས་བརྗོད་པས་སྦྱིན་བདག་མངོན་པར་དགའ་བར་
བྱས་ནས་སོ་སྟེ་བྱས་ནས་དེའི་འོག་ཏུ་ལྔ་པོ་དག་ལ་སྦྱིན་པར་བྱའོ། །ཡང་ཡང་ཟ་བའི་
ལྟུང་བྱེད་དོ།། །། །
གཉིས་པ་གནས་གཅིག་ཏུ་བླངས་པ་ཚད་ལས་འདས་པ་འདུག་གནས་སུ་ཟ་བའི་ལྟུང་བ་
ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་
འདོད་ཞེན་དང་འཐབ་ཀྲོལ་བྱེད་འདོད་ཀྱིས་ཉེས་པ་མུ་སྟེགས་ཀྱི་རི་བྲག་གི་འདུག་
གནས་སུ་གནས་ཏེ་ཟས་ཟོས་པས་འདི་བཅས་སོ། །གཉིས་པ་དགག་བྱ་ནི་རྩོད་པ་རྒྱས་

པར་འགྱུར་བ་དང་། རྟགས་འདྲེ་བའོ། །གསུམ་པ་ངོ་བོ་ནི། གནང་བའི་རྐྱེན་ཅན་ནད་པ་
མ་ཡིན་པའི་བཅས་ལྡན་དགེ་སློང་གིས་མུ་སྟེགས་ཅན་ཁོ་ནའི་འདུག་གནས་མཚན་ཉིད་
དང་ལྡན་པར་སྦྱིན་བདག་ཉེ་དུ་མ་ཡིན་པའི་ཁྱིམ་པས་བྱས་ཤིང་མཆོད་གནས་མུ་སྟེགས་
ཡོད་པའི་གནས་དེར་ཞག་གཅིག་གནས་ཏེ་དུས་རུང་གི་ཟས་གཉིས་པ་རུང་བ་ཚད་ལྡན་
ངག་མཚན་ཉིད་ལྔ་ལྡན་གྱིས་བསླངས་ནས་ཟོས་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ལ་གཉིས་ལས། དང་པོ་དངོས་གཞི་ནི། ཆོས་འདི་པ་མ་ཡིན་པ་བདག་
པོ་ཁྱིམ་པ་དང་བཅས་པ་ཡ་མཚན་ཅན་ཐམས་ཅད་མ་ཡིན་པའི་འདུག་གནས་སོ། །
མི་ན་བ་ལའོ། །སྦྱིན་བདག་གིས་མ་བསྟབས་པ་ལའོ། །དེའི་ཟས་ནི་ཟོས་པ་ལ་དངོས་
གཞིའོ། །ཞེས་གསུངས་ཏེ། འདུག་གནས་སུ་ཟ་བའི་ལྟུང་བྱེད་ཀྱི་བྱེད་པ་པོ་གང་ཞེ་ན།
ཆོས་འདི་པ་དག་གི་འདུག་གནས་མ་ཡིན་པ་སྟེ་མུ་སྟེགས་ཅན་གྱི་འདུག་གནས་སུ་གྱུར་
ཅིང་འདུག་གནས་དེའི་བདག་པོ་ཁྱིམ་པ་དང་བཅས་པ་དང་། ཡ་མཚན་ཅན་ཞེས་པ་སྒྲ་
བཤད་པ་ཡོད་པའི་དབང་དུ་ན། དཔེར་ན་རྡོའི་རྒྱབ་ལ་མྱུ་གུ་སྐྱེ་བར་འདོད་པ་དང་འདྲ་
བར་མུ་སྟེགས་ཅན་ལ་ཐར་བའི་མྱུ་གུ་སྐྱེ་བར་འདོད་པ་ནི་ཡ་མཚན་ཅན་ཡིན་པའི་ཕྱིར་མུ་
སྟེགས་ཅན་གྱི་མིང་ཡིན་ཡང་། ཆ་ཤས་ཀྱི་མིང་གིས་སྤྱི་ལ་བཏགས་ནས་ཆོས་འདི་པ་དང་
མུ་སྟེགས་ཅན་གྱི་རབ་བྱུང་སྤྱི་ལ་ཡ་མཚན་ཅན་ཞེས་འཇུག་གོ །དེ་ལྟར་ན་ཡ་མཚན་ཅན་
ཐམས་ཅད་ཀྱི་ཡིན་ན་ནི་ཆོས་འདི་པའི་རབ་ཏུ་བྱུང་བ་རྣམས་ཀྱི་ཡང་ཡིན་པར་གྱུར་པས་
དེའི་ཕྱིར་ཡ་མཚན་ཅན་ཕྱི་ནང་གི་རབ་བྱུང་ཐམས་ཅད་ཀྱི་མ་ཡིན་པའི་མུ་སྟེགས་ཅན་ཁོ་
ནའི་འདུག་གནས་སོ། །དེ་ནི་ལྟུང་བ་འདིའི་བྱེད་པ་པོ་ཡིན་ནོ། །རྟེན་གང་ལ་ཞེ་ན། དགེ་
སློང་མི་ན་བ་ལའོ། །ན་བ་ནི་ཇི་སྲིད་འདོད་པ་དེ་སྲིད་དུ་དེར་ཉལ་ཞིང་ཟོས་ན་ཡང་ཉེས་
པ་མེད་དོ་ཞེས་ཊཱི་ཀ་ལས་གསུངས་སོ། །མི་ན་བ་ཐམས་ཅད་ལ་མིན་གྱི་སྦྱིན་བདག་གིས་
དགེ་སློང་དེ་ལ་འདིར་བཞུགས་ལ་བསོད་སྙོམས་གསོལ་ཅིག་ཅེས་མུ་བསྟབས་པ་ལའོ། །
བསྟབས་པ་ལ་ནི་ལྟུང་བ་མེད་དོ། །བསླབ་པའི་གཞི་འདི་ལ་ཅི་ཞིག་རྗེས་སུ་བསྒྲུབས་ན་

འདུག་གནས་དེ་ཁ་ན་མ་ཐོ་བ་གང་གི་བྱེད་པ་པོ་ཉིད་ཡིན་ཞེ་ན། ཉི་མ་གཉིས་པ་དེའི་
བསོད་སྙོམས་ཀྱི་ཟས་ནི་ཟོས་པ་ལ་ནི་ལྟུང་བྱེད་དངོས་གཞི་ཉིད་ཀྱི་བྱེད་པ་པོའོ། །དེ་
ཡང་སོ་སོར་ཐར་པ་ལས། འདུག་གནས་གཅིག་ཏུ་ཞག་ལོན་པའི་དགེ་སློང་མི་ན་བས་
བསོད་སྙོམས་གཅིག་ཟ་བར་བྱའོ། །དེ་ལས་ལྷག་པར་ཟ་ན་ལྟུང་བྱེད་དོ། །ཞེས་སོ། །
ཕྲེང་རྒྱུད་ལས། ཞག་གཅིག་ལས་ལྷག་ཟོས་ན་ནི། །ནད་པ་ལས་གཞན་ལྟུང་བར་འགྱུར། །
ཞེས་གསུངས་པའི་དོན་ཡང་དེ་ལྟར་ཡིན་པར་ཤེས་པར་བྱའོ། །གཉིས་པ་ན་སྨད་པ་ནི།
གནས་ན་ཞག་ལོན་པ་ལ་ཉེས་བྱས་ཀྱིའོ། །བདག་པོ་མེད་པ་ཡང་ངོ་། །འདི་ལ་རབ་ཏུ་
བྱུང་བ་འདི་པ་ནི་མུ་སྟེགས་ཅན་དང་འདྲ་བ་ཉིད་དོ། །ཉེ་དུས་ཀྱང་ངོ་། །ཞེས་གསུངས་ཏེ།
དགེ་སློང་གིས་མུ་སྟེགས་པའི་འདུག་གནས་དེར་ཞག་གཅིག་གནས་པ་ལ་ལྟུང་བ་མེད་
ཀྱང་། ཉི་མ་གཉིས་སུ་གནས་ན་ཟན་མ་ཟོས་ཀྱང་སྔར་ཞག་གཅིག་ལོན་པར་གནས་ཟིན་
པའི་དགེ་སློང་ཞག་གཉིས་ལོན་པར་གནས་པ་ལ་ཉེས་བྱས་ཀྱི་བྱེད་པ་པོའོ། །དེ་ལས་
འདས་ན་ཞག་རེ་ཉེས་བྱས་ཞེས་འགྲེལ་ཆུང་ངོ་། །གཞན་ཡང་ཕྲེང་རྒྱུད་ལས། གཞན་
ནས་དེར་ཟ་ན་ཡང་ངོ༌། །ཞེས་པའི་དོན་རོང་སྟོན་གྱིས་གནས་གཞན་ནས་དེར་ཟས་ཁྱེར་
འོངས་ནས་ཟ་ན་ལྟུང་བྱེད་དོ་ཞེས་བཤད་ཀྱང་། དེ་ནི་མི་འཐད་དེ། ཞུ་བ་ལས། བཙུན་པ་
དགེ་སློང་གིས་གནས་གཞན་ནས་ཟས་བླངས་ཏེ་མུ་སྟེགས་ཅན་གྱི་གནས་སུ་མཆིས་ནས་
འཚལ་ན་ཅིར་འགྱུར། ཉེས་བྱས་སོ། །ཞེས་གསུངས་པ་དང་འགལ་བའི་ཕྱིར་རོ། །དེས་
ན་ཕྲེང་རྒྱུད་ཀྱི་ཚིག་དེའི་དོན་ནི་རྣམ་འབྱེད་ལས། གཞན་དུ་གནས་ཤིང་དེར་ཟ་ན་གཞན་
དུ་གནས་པ་ལ་ཉེས་པ་མེད་ལ། དེར་ཟ་བ་ལ་ལྟུང་བྱེད་དུ་འགྱུར་རོ་ཞེས་གསུངས་པ་ལྟར་
ཤེས་པར་བྱའོ། །འོན་ཀྱང་དེ་ནི་ཡན་ལག་གཞན་ཚང་གི་དབང་དུ་བྱས་པར་མཚོ་ཊིཀ་
ལས་གསུངས་སོ། །བདག་པོ་ཁྱིམ་པ་དང་བཅས་པ་ཞེས་སྨོས་ན་དེ་མེད་པ་ལ་ཅིར་འགྱུར་
ཞེ་ན། བདག་པོ་སྦྱིན་བདག་ཁྱིམ་པ་མེད་པར་མུ་སྟེགས་ཅན་ཉིད་ཀྱིས་བྱས་པ་ལ་ཡང་ངོ་
སྟེ་ཉེས་བྱས་ཀྱི་བྱེད་པ་པོའོ། །འགྲེལ་ཆུང་ལས། སྦྱིན་བདག་ཁྱིམ་པ་མེད་པ་ཞིག་ཏུ་ཟན་

ལན་གཉིས་ཟོས་པ་ནི་ཉེས་བྱས་ལྕི་བ། ཟན་མ་ཟོས་ན་ཞག་གཉིས་ལོན་པ་ནི་ཉེས་བྱས་
ཡང་བའོ་ཞེས་གསུངས་སོ། །བསླབ་པའི་གཞི་འདི་ལ་དགེ་སློང་ལ་སོགས་པ་རབ་ཏུ་བྱུང་
བ་འདི་པ་མུ་སྟེགས་པའི་འདུག་གནས་ཀྱི་བདག་པོ་ཡིན་པ་ནི་ཁྱིམ་པ་ལས་གཞན་མུ་
སྟེགས་ཅན་བདག་པོ་ཡིན་པ་དང་འདྲ་བ་སྟེ་ཉེས་བྱས་ཀྱི་བྱེད་པ་པོ་ཉིད་དོ། །རང་འགྲེལཾ་
ལས། འདིར་གཞུང་ནི་དགེ་སློང་རབ་ཏུ་བྱུང་བས་འདུག་གནས་བགྱིད་དུ་བསྩལ་བ་དེར་
དགེ་སློང་གིས་གདུགས་གཅིག་ལས་ལྷག་པར་གནས་ཤིང་བསོད་སྙོམས་གཅིག་ལས་
ལྷག་པར་འཚལ་ན་ལྟུང་བ་ཅིར་འགྱུར། ཉེས་བྱས་སོ་ཞེས་གསུངས་པ་ཡིན་ནོ། །ཞེས་སོ། །
ལྟུང་བ་འབྱིན་པ་པོ་དགེ་སློང་གི་ཉེ་དུས་རྩིག་ཏུ་བཅུག་པའི་མུ་སྟེགས་པའི་འདུག་གནས་
ཉེ་དུ་བདག་པོ་ཡིན་པ་ཉིད་ཀྱང་ངོ་སྟེ་མུ་སྟེགས་ཅན་དང་འདྲ་བ་ཉིད་དོ་ཞེས་སྦྱར་ཏེ་ཉེས་
བྱས་ཀྱི་བྱེད་པ་པོ་ཉིད་དོ། །རྣམ་འབྱེད་རྩ་འགྲེལ་དང་ས་གི་ལྷས་ཉེས་པ་མེད་པར་
གསུངས་པ་ནི་དངོས་གཞི་མེད་པ་ལ་དགོངས་སོ་ཞེས་བུ་ཊིཀ་ལས་སོ། །བསོད་སྙོམས་
གཞན་ནས་བླངས་ནས་འདུག་གནས་སུ་ཟ་བ་དང་། བཟའ་བ་ལས་གཞན་བཅའ་བ་ལ་
སོགས་པ་ཟ་ན་ཉེས་བྱས་སུ་ལུང་ལས་གསུངས་སོ། །འདུག་གནས་སུ་ཟ་བའི་ལྟུང་བྱེད་
དོ།། །། །
གསུམ་པ་སྦྱིན་བདག་གཅིག་ལ་བསླངས་པ་ཚད་ལས་འདས་པ་ལྷུང་བཟེད་དོ་གསུམ་
ཙམ་ལས་ལྷག་པར་ལེན་པའི་ལྟུང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་
དུ་གང་ཟག་དྲུག་སྡེས་ཉོན་མོངས་པ་ལྟོ་འདུན་གྱིས་ཉེས་པ་ཁྱིམ་པས་འདི་ཙམ་ཁྱེར་ཞེས་
མ་སྤགས་པ་དང་ཅི་བདེར་མ་བྱས་པའི་ཟས་ལྷུང་བཟེད་འབྲིང་ཚད་གསུམ་ལས་ལྷག་
པར་བླངས་པ་ལས་འདི་བཅས་སོ། །གཉིས་པ་དགག་བྱ་ནི་སྦྱིན་བདག་གི་ལོངས་སྤྱོད་ལ་
གནོད་པ་དང༌། ཚོད་མི་ཤེས་པ་དང་། ཟས་ལ་འདོད་པ་འཕེལ་བའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་ཉེ་དུ་མ་ཡིན་པའི་ཁྱིམ་པས་བསོད་སྙོམས་བསྟབས་པ་ཚད་
ཡོངས་སུ་མ་སྤགས་ཤིང་ཅི་བདེར་མ་བྱས་པ་ལས་ལྡམ་ལྡུམ་སོགས་མོད་པ་མ་ཡིན་པའི་

དུས་སུ་རུང་བའི་ཟས་རུང་བ་ཚད་ལྡན་ལྷུང་བཟེད་དོའམ་གསུམ་ལས་ལྷག་པ་ངག་གིས་
བསླངས་ཏེ་གནས་གཞན་དུ་ཁྱེར་ནས་ཟོས་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ལ་གསུམ། ལྟུང་བ་རྣམ་གཞག་དང་། ལྟུང་མེད་དང༌། བསླབ་བྱའོ། །
དང་པོ་ལ་གཉིས་ལས། དང་པོ་དངོས་གཞི་ནི། སྟོབ་པའིའོ། །ཡོངས་སུ་མ་སྤགས་པར་
རོ། །ཅི་བདེར་མ་བྱས་པའོ། །ཁྱིམ་པའིའོ། །ཁྲེའུ་ཆུང་དག་གི་ཚད་ནི་འབྲས་ཐུག་པོ་ཆེ་
མ་ག་དྷའི་བྲེའུ་ཆུང་ཕྱེད་དང་ལྔ་བཙོས་པའི་ཚོད་མ་མ་གཏོགས་པ་ལས་ལྷག་པའི་བསོད་
སྙོམས་ཏེ་གྲོགས་ཀྱི་སྐལ་བ་དང་ཡང་བཅས་པ་ཡིན་ནོ། །ཟོས་པ་ནའོ། །མནོས་པའིའོ། །
ཞེས་གསུངས་ཏེ། ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད་ཀྱི་བྱེད་
པ་པོ་གང་ཞེ་ན། ཁྱིམ་པས་སྟོབ་པའི་བསོད་སྙོམས་བྱེད་པ་པོའོ། །མ་བསྟབས་པ་ཉིད་
བཟའ་བས་མ་བྱིན་པར་ལེན་པ་ཉིད་སྐྱེད་པའོ་ཞེས་རང་འགྲེལ་ལས་སོ། །ཇི་ལྟར་སྟོབ་ན་
ཞེ་ན། ལྷུང་བཟེད་འདི་སྙེད་ཅིག་བཞེས་ཤིག་ཅེས་ཚད་ཡོངས་སུ་མ་སྤགས་པར་སྟོབ་
པའི་བསོད་སྙོམས་དེ་བྱེད་པ་པོར་འགྱུར་རོ། །གལ་ཏེ་ཡོངས་སུ་བཅད་དེ་སྟོབ་ན་ནི་ཆོས་
དང་ལྡན་པའི་དགོས་པ་ཡོད་ན་ལྷུང་བཟེད་བརྒྱ་བླངས་ཀྱང་ཉེས་པ་མེད་དོ་ཞེས་ཊཱི་ཀའོ། །
བསོད་སྙོམས་ཡོངས་སུ་མ་སྤགས་པར་སྟོབ་པ་ཐམས་ཅད་བྱེད་པ་པོ་ཡིན་ནམ་ཞེ་ན། ཅི་
ཙམ་དགོས་པ་ཁྱེར་ཅིག་ཅེས་ཅི་བདེར་མ་བྱས་པའོ། །གང་གིས་སྟོབ་པའི་བསོད་སྙོམས་
ཤེ་ན། སྦྱིན་པ་པོ་ཁྱིམ་པའི་བསོད་སྙོམས་བྱེད་པ་པོའོ། །བསོད་སྙོམས་ཅི་ཙམ་ཞིག་བྱེད་
པ་པོ་ཡིན་ཞེ་ན། བླང་དུ་གནང་བའི་བྲེའུ་ཆུང་དག་གི་གྲངས་ཀྱི་ཚད་དང་ཚད་དེ་ལས་
ལྷག་ན་ལྟུང་བ་སྐྱེད་པའི་བྲེའུ་ཆུང་དག་གི་གྲངས་ཀྱི་ཚད་ནི་འབྲས་ཐུག་པོ་ཆེ་ཡུལ་མ་ག་
དྷའི་བྲེའུ་ཆུང་ཕྱེད་དང་ལྔ་ཚན་དུ་བཙོས་པའི་བྲེ་ཆུང་བཅུ་གསུམ་དང་ཕྱེད་ཀྱི་ཁར་ཚོད་མ་
ཡང་བླང་དུ་གནང་བས་ཚད་མ་མ་གཏོགས་པ་ལས་ལྷག་པའི་བསོད་སྙོམས་ལྟུང་བ་འདི་
སྐྱེད་པའི་བྱེད་པ་པོར་འགྱུར་ཏེ། གྲོགས་དགེ་སློང་མང་པོ་ཡོད་ན་དགེ་སློང་རེ་རེས་ཀྱང་
ཚད་དེ་ཙམ་རེ་རེ་བླང་དུ་རུང་ངམ་ཞེ་ན། སྦྱིན་བདག་གཅིག་ལས་བླང་ན་གྲོགས་ཀྱི་སྐལ་

བ་དང་ཡང་བཅས་པ་དེ་ཡིན་ནོ། །དེ་ཡང་འབྲས་ཐུག་པོ་ཆེ་བྲེ་ཆུང་ཕྱེད་དང་ལྔ་ལས།
བྲེའུ་ཆུང་དོ་ལ་ལྷུང་བཟེད་ཆེན་པོ་གང་། བྲེའུ་ཆུང་ཕྱེད་དང་དོ་ལ་ལྷུང་བཟེད་འབྲིང་ཚད་
གང་། བྲེའུ་ཆུང་གང་ལ་ལྷུང་བཟེད་ཆུང་ཚད་གང་སྟེ་ལྷུང་བཟེད་ཆེ་འབྲིང་ཆུང་གསུམ་གྱི་
ཚད་དུ་ནི་ལེན་དུ་དབང་གི་དེ་ལས་ལྷག་པ་ལེན་དུ་མི་དབང་བའི་དོན་ཡིན་ཞེས་འགྲེལ་
ཆུང་ལས་གསུངས་སོ། །ཡང་ན་འབྲས་ཐུག་པོ་ཆེ་བྲེ་ཕྱེད་དང་ལྔ་ལ་ལྷུང་བཟེད་འབྲིང་
ཚད་གསུམ་དུ་འགྱུར་བས་འབྲིང་ཚད་གསུམ་ལས་ལྷག་པ་བླངས་ན་དངོས་གཞིར་འགྱུར་
བའི་དོན་ཏེ། ཀུན་བཏུས་ལས། ལྷུང་བཟེད་འབྲིང་པོ་གསུམ་གྱི་ཚད་ལས་ལྷག་པ་ཉིད་
དང་ཞེས་གསུངས་པའི་ཕྱིར་རོ། །འོན་ཀྱང་ཕྲེང་རྒྱུད་ལས། འབྲིང་པོ་གསུམ་དུ་ལེན་པ་ལ། །
ཉེས་བྱས་ངེས་པར་འཐོབ་པ་ཡིན། །ཞེས་གསུངས་པའི་དོན་ཇི་ལྟར་ཡིན་བརྟག་པར་བྱའོ། །
བླང་ཚད་ལས་བྲེ་ཕྱེད་ཀྱིས་ལྷག་ན་དངོས་གཞིར་འགྱུར་རོ། །འབྲས་ཆན་གྱིས་མཚོན་
ནས་ཕྱེ་དང་ཁུར་བ་ལ་སོགས་པ་དུས་སུ་རུང་བའི་བསོད་སྙོམས་གཞན་དག་ལེན་དུ་
གནང་དང་མི་གནང་གི་ཚད་ཀྱང་ཤེས་པར་བྱའོ། །གང་གི་ཚེ་ལྟུང་བྱེད་དུ་འགྱུར་ཞེ་ན།
མགུལ་དུ་མིད་ནས་ཟོས་པ་ནའོ། །ཟོས་སོ་ཅོག་ཐམས་ཅད་ལ་ལྟུང་བྱེད་དུ་འགྱུར་རམ་ཞེ་
ན། ཟས་དེ་གནས་དེ་ནས་མནོས་པའི་སྟེ་བླངས་ནས་གཞན་དུ་ཁྱེར་ཞིང་ཟོས་ན་ལྟུང་བྱེད་
དུ་འགྱུར་བའོ། །གཉིས་པ་ན་སྨད་པ་ནི། དེ་ལ་ནི་ཉེས་བྱས་ཀྱིའོ། །གཞན་གྱིས་མནོས་
པ་ཡང་ངོ་། །ཞེས་གསུངས་ཏེ། ལྷག་པར་མནོས་པ་དེ་ལ་ནི་སྦྱོར་བའི་ཉེས་བྱས་ཀྱི་བྱེད་
པ་པོའོ། །གཞན་ལ་ལེན་དུ་བཅུག་སྟེ་གཞན་གྱིས་མནོས་པ་སྟེ་བླངས་པ་རང་གིས་གནས་
གཞན་དུ་ཁྱེར་ནས་ཟོས་ན་ཡང་ངོ་སྟེ་ཉེས་བྱས་ཀྱི་བྱེད་པ་པོའོ། །གཉིས་པ་ལྟུང་མེད་ནི།
གཞན་ལ་ནི་ལྟུང་བ་མེད་དོ། །ལས་སུ་མ་བྱས་པ་ཡང་ངོ་། །ཞེས་གསུངས་ཏེ། མནོས་
པའིའོ་ཞེས་པའི་སེལ་བ་ནི་མནོས་དེ་ཁྱེར་བ་ལས་གཞན་གནས་དེ་ཉིད་དུ་འདུག་སྟེ་ཟ་བ་
ལ་ནི་ལྟུང་བ་མེད་དོ། །གནས་དེ་ཉིད་དུ་ཟོས་ན་ལྷུང་བཟེད་དུ་ཟོས་ཀྱང་ཉེས་མེད་དོ་ཞེས་
འགྲེལ་ཆུང་ངོ་། །འདི་ལ་ཉེས་པ་མི་འབྱུང་བའི་རྒྱུ་མཚན་ཡང་བྱ་ཊིཀ་ལས། དེ་ཉིད་དུ་

ཟོས་པ་ལ་ནི་མ་དད་པར་འགྱུར་བ་དང་ཚུལ་མ་ཡིན་པ་མེད་པས་སོ་ཞེས་གསུངས་སོ། །
ནས་ལ་སོགས་པ་བརྗོ་བཏག་སོགས་ཀྱི་ལས་སུ་མ་བྱས་པ་མནོས་ཏེ་ཟ་བ་ལ་ཡང་ངོ་སྟེ་
ལྟུང་བ་མེད་དོ་ཞེས་སྦྱར་རོ། །ཊི་ཀ་ལས། སྐབོས་འདིའི་ཉེས་པ་མེད་པ་ལ་དགོངས་པ་
ཡིན་གྱི། འབྲུ་ཙམ་པ་ལེན་པའི་ཉེས་བྱས་གཞན་ནི་ཡོད་དོ། །ཞེས་སོ། །གསུམ་པ་བསླབ་
བྱ་ནི། བླང་བར་བྱ་བ་གལ་ཏེ་མང་བ་ཉིད་ན་དགེ་སློང་དག་ལ་བགོ་བཤའ་བྱའོ། །ཞེས་
གསུངས་ཏེ། བླང་བར་བྱ་བ་བྲེའུ་ཆུང་ཕྱེད་དང་ལྔ་བཙོས་པ་ཚོད་མ་དང་བཅས་པ་དེ་རང་
ཟ་བ་ལས་གལ་ཏེ་མང་བ་ཉིད་ཡིན་ན་དགེ་སློང་དག་ལ་བགོ་བཤའ་བྱའོ། །མ་ལྷག་ན་
མ་བགོས་ཀྱང་ཉེས་པ་མེད་དོ། །ལྷུང་བཟེད་ཆེ་ཚད་གང་དང་ཆུང་ཚད་གང་སྟེ་དོའམ་
འབྲིང་ཚད་དོ་སྟེ་ལྷུང་བཟེད་དོའམ་ལྷུང་བཟེད་ཆུང་ཚད་གསུམ་མམ་འབྲིང་ཚད་གསུམ་
ཙམ་ལས་ལྷག་པར་ལེན་པའི་ལྟུང་བྱེད་དོ། །དེ་ལྟར་ལུང་རྣམ་འབྱེད་ལས། ལྷུང་བཟེད་
དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད་ཅེས་གསུངས་ཤིང་། མཚོ་ཊིཀ་ཟླ་བའི་
འོད་ཟེར་ལས། ལྷུང་བཟེད་ཆེ་ཚད་གང་དང་ཆུང་ཚད་གང་སྟེ་ལྷུང་བཟེད་དོ་དང་འབྲིང་
ཚད་དོ་སྟེ་ལྷུང་བཟེད་དོའམ་ལྷུང་བཟེད་ཆུང་ཚད་གསུམ་ཙམ་ལས་ལྷག་པར་ལེན་པའི་
ལྟུང་བྱེད་ཅེས་གསུངས་སོ། །དེ་ཙམ་གྱིས་དངོས་གཞི་བསྐྱེད་པ་མ་ཡིན་ཏེ། །དེ་ལ་འབྲས་
སྐམ་མ་ག་དྷའི་བྲེ་གསུམ་ལས་ལྷག་མེད་པའི་ཕྱིར་རོ། །དེས་ན་དེ་ནི་སྤྱིའི་ཚད་བསྟན་པ་
ཙམ་སྟེ། རྣམ་འབྱེད་འགྲེལ་པ་ལས། ལྷུང་བཟེད་གང་བ་གཉིས་སམ་གསུམ་ལས་ལྷག་
པ་ཞེས་བྱ་བ་ནི་སྤྱིའི་ཚད་བསྟན་པ་ཡིན་ཏེ། ཞེས་གསུངས་པའི་ཕྱིར་རོ། །དེས་ན་དོན་ལ་
གོང་སྨོས་བཞིན་ཚོད་མ་མ་གཏོགས་པ་བྲེའུ་ཆུང་ཕྱེད་དང་ལྔ་ལས་ལྷག་པའི་བསོད་
སྙོམས་ལེན་ན་ལྟུང་བྱེད་དེ། རྣམ་འབྱེད་ལས། བྲེའུ་ཆུང་ཕྱེད་དང་ལྔ་ལས་ལྷག་པའི་
བསོད་སྙོམས་ལེན་ན་ཐམས་ཅད་དུ་ལྟུང་བྱེད་དུ་འགྱུར་རོ། །ཞེས་གསུངས་པས་སོ།། །།
བཞི་པ་དམ་བཅའ་ཚད་ལས་འདས་པ་ལ་གཉིས། སྤངས་པ་ཟ་བ་དང་། སྟོབ་པའོ། །དང་
པོ་ལ་བཞི། བསླབ་བྱ་དང༌། སྤངས་པའི་མཚན་ཉིད་ཞར་བྱུང་དང་བཅས་པ་དང་། ལྷག་

བོར་གྱི་མཚན་ཉིད་བསླབ་བྱ་དང་བཅས་པ་དང་། ཡན་ལག་གི་མཚན་ཉིད་དོ། །དང་པོ་ནི།
ཅི་ཙམ་གྱིས་ཆོག་པ་བཟའ་བར་བྱའོ། །ཟས་བརྩམས་པ་ལས་ལྡང་བར་མི་བྱའོ། །ཐ་ན་
ལན་ཚྭ་ཡན་ཆད་བཟའ་བར་བྱ་བ་གང་ཡང་རུང་བ་ཅུང་ཟད་ཅིག་བླངས་ན་རྣམ་པ་དེ་ཉིད་
ཡིན་ནོ། །ཞེས་གསུངས་ཏེ། འདོད་ཁམས་པ་རྣམས་ཁམ་ཟས་ཀྱིས་འཚོ་བར་བྱ་དགོས་
པས་ཟས་ཅི་ཙམ་གྱིས་བཀྲེས་པའི་སྡུག་བསྔལ་སེལ་བར་ནུས་པའི་ཆོག་པ་བཟའ་བར་
བྱའོ། །ཟས་སྤངས་པ་ཟ་བའི་རྒྱུར་འགྱུར་བ་དགག་པའི་ཕྱིར་དགེ་སློང་ཟས་ཟ་བར་
བརྩམས་པ་ལས་ཇི་སྲིད་དུ་ཆོག་པར་མ་ཟོས་པ་དེ་སྲིད་དུ་ལྡང་བར་མི་བྱའོ། །ལངས་
ནའང་ཉེས་བྱས་ཞེས་འགྲེལ་ཆུང་ངོ༌། །ཟས་བརྩམས་པ་ཆོག་པར་མ་ཟོས་པའི་བར་དུ་
མཁན་སློབ་སོགས་མཐོང་ཡང་སྟན་ལས་ལྡང་བར་མི་བྱ་བར་བུ་ཊིཀ་སོགས་སུ་གསུངས་
སོ། །ཅི་ཙམ་གྱིས་ཟས་ཟ་བར་བརྩམ་པ་ཡིན་ཞེ་ན། ཐ་ན་འཚོ་བཅང་གི་སྨན་ལན་ཚྭ་
ཡན་ཆད་བཟའ་བ་དང་བཅའ་བར་བྱ་བ་གང་ཡང་རུང་བ་ཅུང་ཟད་ཅིག་གནས་དེ་ཉིད་དུ་
བཟའ་བའི་ཕྱིར་བྱིན་ལེན་བྱས་ཏེ་བླངས་ན་ཟས་བརྩམས་པའི་རྣམ་པ་དེ་ཉིད་ཡིན་ནོ། །
གཞན་དུ་བཟའ་བར་བྱ་བ་གང་ཡིན་པ་དེ་ནི་བྱིན་ལེན་བྱེད་པ་ཡིན་གྱི་ཟས་བརྩམས་པ་
ཉིད་ནི་མ་ཡིན་ཏེ་ཞེས་ཊཱི་ཀ་ལས་སོ། །དེ་ལ་བརྩམ་ལྡང་རྫོགས་པའི་ཚད་ནི། བྱིན་ལེན་
བསྟབ་པར་འོས་པའི་སྨན་བཞི་པོ་གང་ཡང་རུང་བ་ཚད་དང་ལྡན་པ་རུང་བ་ཞིག་གནས་དེ་
ཉིད་དུ་དུས་དེའི་ཚེ་བཟའ་བའི་ཕྱིར་བྱིན་ལེན་ཚུལ་བཞིན་བྱས་ཏེ་ཆོག་པར་མ་ཟོས་པར་
འཕྲོ་དང་བཅས་བཞིན་དུ་མུ་གེའི་དུས་མ་ཡིན་ཞིང་གནང་བའི་རྐྱེན་ཅན་གྱི་ནད་པ་མ་ཡིན་
པར་གདན་ལས་ལངས་པའི་བྱ་བ་རྫོགས་པ་ན་བརྩམ་ལྡང་གི་ཉེས་བྱས་འབྱུང་ངོ༌། །ཁ་
ཅིག་གིས་བྱིན་ལེན་བྱས་ནས་མ་ཟོས་པར་ལངས་ན་བརྩམ་ལྡང་འབྱུང་ཞེས་པ་མི་འཐད་
དེ། སྦྱིན་བདག་གི་སྒོར་བྱིན་ལེན་བྱས་ནས་རང་ཁྱིམ་དུ་ཟ་བ་དང་། ཟས་གྲལ་དུ་བྱིན་
ལེན་བྱས་ནས་གཞན་དུ་ཟ་བ་སོགས་ལ་ཉེས་པ་མེད་པའི་ཕྱིར་རོ། །གཉིས་པ་ནི།
སྤངས་པ་ནི་གནས་བཏང་བའོ། །འདུག་པའི་འོ། །རྩ་བ་ལ་སོགས་པ་བཅའ་བར་བྱ་བ་

ལ་སོགས་པའི་ཟས་བརྩམས་པའིའོ། །རྩ་བ་དང་སྡོང་བུ་དང་འདབ་མ་དང་མེ་ཏོག་དང་
འབྲས་བུ་བཅའ་བར་བྱ་བ་དག་དང་། ཐུག་པ་ལས་གཞན་པ་བཟའ་བར་བྱ་བ་རུང་བ།
མི་རུང་བ་དང་མ་འདྲེས་པའི་བྱིན་ལེན་སྟོབ་པ་འཐོབ་པའི་ཕྱོགས་ན་འགྲེང་བ་སྤང་བ་བྱས་
ནས་སོ། །གསོལ་ཅིག་ཅེས་བྱ་བ་ཡང་དེ་ཉིད་ཡིན་ནོ། །སོང་ཞིག་ཅེས་བྱ་བ་ཡང་ངོ་། །
འཚལ་ལགས་སོ་ཞེས་བྱ་བས་ཀྱང་ངོ་། །རེ་ཞིག་ཅེས་བྱ་བའི་སྒྲ་ཉེ་བར་སྦྱར་ན་ནི་མ་ཡིན་
ནོ། །ཆོག་གོ་ཞེས་བྱ་བ་ཡང་ངོ་། །ཁ་གཟར་གྱེན་དུ་འགྲེང་དུ་མི་བཏུབ་པ་ཉིད་ཀྱི་ཐུག་པ་
དག་ནི་ཐུག་པ་ཉིད་དོ། །སོར་མོ་ལྔ་མི་མངོན་པ་ནི་སྐྱོ་མའིའོ། །མཐོ་འཚམས་པ་ནི་བྱིན་
ལེན་སྟོབ་པ་ཉིད་མ་ཡིན་ནོ། །ཞེས་གསུངས་ཏེ། འོག་ནས་སྤངས་པ་ཞེས་འབྱུང་བའི་
སྤངས་པ་ནི་དགེ་སློང་གིས་གནས་བཏང་བའོ། །གང་གི་གནས་བཏང་བ་ཞེ་ན། དགེ་
སློང་གིས་ཟས་ཟོས་ཟིན་ནས་མི་ཟའོ་ཞེས་སྟན་ལས་ལངས་ཏེ་གང་དུ་འདུག་པའི་གནས་
ཉེ་འཁོར་འདོམ་གང་འདས་ཏེ་བཏང་བའོ། །གང་གི་ཆེད་དུ་འདུག་པའི་གནས་བཏང་ན་
ཞེ་ན། རྩ་བ་དང་ལ་སོགས་པ་ནི་སྡོང་བུ་དང་འདབ་མ་དང་མེ་ཏོག་དང་འབྲས་བུ་སྟེ་
བཅའ་བར་བྱ་བ་ལྔ་པོ་དེ་དག་དང་། ལ་སོགས་ཀྱིས་བཟའ་བ་ལྔ་བསྡུས་པའི་ཟས་
བརྩམས་ཏེ་འདུག་པའི་གནས་བཏང་ནའོ། །བཅའ་བ་སྤངས་པས་བཟའ་བ་སྤང་བར་མི་
འགྱུར་ཡང་བཅའ་བ་སྤངས་པས་བཅའ་བ་ཉིད་སྤང་བར་འགྱུར་བས་བཅའ་བ་ལྔ་འདིར་
སྨོས་སོ། །དགེ་སློང་གིས་འདུག་པའི་གནས་བཏང་བ་དེ་ཙམ་གྱིས་སྤང་བར་འགྱུར་རམ་
ཞེ་ན། རྩ་བ་ལ་སོགས་པ་བཅའ་བ་ལྔ་པོ་དང་དུས་རུང་གི་བཏུང་བར་གྱུར་པ་ཐུག་པ་
སྤངས་པས་ནི་བཟའ་བ་སྤང་བར་མི་འགྱུར་བས་ན་རྩ་བ་དང་སྡོང་བུ་དང་འདབ་མ་དང་
མེ་ཏོག་དང་འབྲས་བུ་སྟེ་བཅུའ་བར་བྱ་བ་ལྔ་པོ་དགཾ་དང་ཐུག་པ་དག་ལས་གཞན་པ་
བཟའ་བར་བྱ་བ་དང༌། བཟའ་བ་དེ་ཡང་རུང་བ། མི་རུང་བ་སྒོག་པ་ལ་སོགས་པ་དང་མུ་
འདྲེས་པའི་ཟོས་ཡིན་པ་དང་། ཟས་དེ་འབྲིམ་པ་པོ་རང་ལ་བྱིན་ལེན་སྟོབ་པ་འཐོབ་པའི་
ཕྱོགས་མངོན་སུམ་ན་འགྲེང་བ་དེ་ལ་སྤང་བ་བྱས་ནས་སོ་སྟེ་སྤང་བ་བྱས་ནས་འདུག་པའི་

གནས་བཏང་བའོ་ཞེས་གོང་དུ་སྦྱར་ཏེ་ཟས་བརྩམས་པའི་གནས་དེ་ནས་དགེ་སློང་གིས་
གནས་བཏང་ན་སྤངས་པ་ཡིན་ནོ། །དེ་ཡང་བཟའ་བ་སྤངས་ན་ནི་བཅའ་བ་ལ་སོགས་པ་
ཐམས་ཅད་སྤངས་པ་ཡིན་ནོ། །དེས་ན་གང་སྤང་བའི་དངོས་པོ་ནི་དུས་སུ་རུང་བའི་བཟའ་
བའམ་བཅའ་བ་ཡིན་པ་སྟེ། དུས་སུ་རུང་བའི་བཏུང་བ་སྐྱོ་མ་དང་ཐུག་པ་དག་ནི་སྤངས་
པའི་ཐ་སྙད་མི་རྫོགས་པའི་ཕྱིར་རོ། །ཚིག་ཇི་ལྟ་བུས་སྤངས་ན། གཞན་ལ་གསོལ་ཅིག་
གམ་བྱིན་ཅིག་ཅེས་བྱ་བ་ཡང་ཟས་སྤངས་པ་དེ་ཉིད་ཡིན་ནོ། །ཟས་འབྲིམ་མཁན་ཕྱག་
ཚང་པ་ལ་སོང་ཞིག་ཅེས་བྱ་བ་སྨྲས་པ་ཡང་ངོ་ཞེས་སྤངས་པ་ཡིན་ནོ་ཞེས་པའི་དོན་ནོ། །
ཁོ་བོས་འཚལ་ལགས་སོ་སྟེ་ཟོས་ཟིན་ཏོ་ཞེས་བྱ་བས་ཀྱང་ངོ་ཞེས་སྤངས་པ་ཡིན་ནོ་ཞེས་
པའི་དོན་ནོ། །ཚིག་དེ་དག་ནི་དཔེ་ཙམ་སྟེ། རྣམ་འབྱེད་འགྲེལ་པ་ལས། མི་དགོས་སོ། །
མི་ལེན་ནོ་ཞེས་བྱ་བ་ལ་སོགས་པས་ཀྱང་སྤང་བར་ཤེས་པར་བྱའོ། །ཞེས་གསུངས་པས་
སོ། །རེ་ཞིག་གསོལ་ཅིག རེ་ཞིག་སོང་ཞིག རེ་ཞིག་འཚལ་ལགས་སོ་ཞེས་སོགས་རེ་
ཞིག་ཅེས་བྱ་བའི་སྒྲ་ཉེ་བར་སྦྱར་ན་ནི་སྤངས་པ་མ་ཡིན་ནོ། །ཆོག་གོ་ཞེས་བྱ་བ་ཡང་ངོ་
སྟེ་དེ་ལ་རེ་ཞིག་ཆོག་གོ་ཞེས་རེ་ཞིག་ཅེས་བྱ་བའི་སྒྲ་ཉེ་བར་སྦྱར་ན་སྤངས་པ་མ་ཡིན་ནོ། །
དེ་ལ་སྤང་བ་རྫོགས་པའི་ཚད་ནི། བྱིན་ལེན་སྟོབ་པར་འོས་པས་རུང་ཞིང་ཚད་དང་ལྡན་
པའི་བཟའ་བ་དང་བཅའ་བ་གང་རུང་ཞིག་སྔ་དྲོར་བྱིན་ཏེ་ཚུལ་བཞིན་དུ་སྟོབ་པར་བྱེད་པ་
ལ་ཆོག་པར་ཟོས་ཤིང་མི་ཟ་བར་བརྟག་པ་མ་བྱས་པའི་བཅས་ལྡན་དགེ་སློང་གིས་མུ་གེའི་
དུས་མ་ཡིན་པར་དེ་རིང་འདི་ཙམ་ལས་མི་ཟ་སྙམ་པའི་བསམ་པས་ཀུན་ནས་བསླངས་
ནས་མངོན་སུམ་དུ་ཚིག་ལྷག་མ་མེད་པས་སྤངས་ཏེ་ཕ་རོལ་པོས་དོན་གོ་ཞིང་རང་ཉིད་
འདུག་པའི་གནས་ཉེ་འཁོར་འདོམ་གང་འདས་ཏེ་བཏང་ན་སྤང་བ་རྫོགས་པ་ཡིན་ནོ། །འོ་
ན་གོང་དུ་ཐུག་པ་ཞེས་སྨོས་ན་ཐུག་པ་དང་སྐྱོ་མའི་ཐུག་པ་ལ་ཁྱད་པར་ཅི་ཡོད་ཅེ་ན། ཐུག་
པའི་ནང་དུ་ཁ་གཟར་བཙུགས་པ་ན་ཁ་གཟར་དེ་གྱེན་དུ་འགྲེང་དུ་མི་བཏུབ་པ་ཉིད་ཀྱི་
ཐུག་པ་དག་ནི་ཐུག་པ་ཉིད་དོ། །སྐྱོ་མའི་སྟེང་དུ་སོར་མོ་ལྔ་བཞག་པའི་རྗེས་མི་མངོན་པ་

ནི་སྐྱོ་མའི་ཐུག་པའོ། །ཐུག་པ་འདི་ཙམ་གྱི་ཚོད་དང་སྐྱོ་མ་འདི་ཙམ་གྱི་ཚོད་ཀྱང་བཏུང་
བའི་ཁོངས་སུ་འགྲོ་བར་སྟོན་པའོ་ཞེས་ཤེར་འབྱུང་གསུངས་ལ། ཚད་དེ་ལས་བརྒལ་བ་
ནི་སྐབས་འདིའི་བཟའ་བའི་ནང་དུ་གཏོགས་ཏེ། ལུང་རྣམ་འབྱེད་ལས། སངས་རྒྱས་
བཅོམ་ལྡན་འདས་ལ་ཉེ་བར་འཁོར་གྱིས་ཞུས་པ། བཙུན་པ་ཐུག་པ་ཇི་ལྟ་བུ་སྤང་བར་
བགྱི་འཚལ། ཉེ་བ་འཁོར། གང་ལ་ཁ་གཟར་གྱེན་དུ་འགྲེང་བའོ། །བཙུན་པ་སྐྱོ་མ་ཇི་ལྟ་
བུ་སྤང་བར་བགྱི་འཚལ། ཉེ་བར་འཁོར། གང་ལ་སོར་མོ་ལྔ་མངོན་པའོ། །ཞེས་གསུངས་
པས་སོ། །བྱིན་ལེན་སྟོབ་པ་ཞེས་སྨོས་ན་དེའི་རྣམ་པ་ནི། དགེ་སློང་ལ་འགའ་ཞིག་གིས་
མཐོ་མཚམས་པའི་བསམ་པས་ཟས་མེད་པར་བྱིན་ལེན་སྟོབ་པ་ལྟར་བྱེད་པ་ནི་བྱིན་ལེན་
སྟོབ་པ་མཚན་ཉིད་པ་མ་ཡིན་པས་སྟོབ་ཡུལ་དགེ་སློང་གིས་ཀྱང་དེ་ཤེས་ནས་འདི་སྐད་
ཅེས་ཁོ་བོ་ལ་འདི་མི་དགོས་ཀྱི་སོང་ཞིག་ཅེས་སྨྲས་ཀྱང་ཟས་སྤང་བར་འགྱུར་བ་མ་ཡིན་
ནོ། །གསུམ་པ་ལྷག་བོར་གྱི་མཚན་ཉིད་བསླབ་བྱ་དང་བཅས་པ་ནི། མཚམས་ཀྱི་ཕྱི་རོལ་
དང་མི་འཐོབ་པའི་ཕྱོགས་དང་མདུན་མ་ཡིན་པ་ན་འདུག་པ་ལས་ལྷག་བོར་བྱ་བ་མི་
འབྱུང་ངོ༌། །བྱ་བ་ལག་ཏུ་མ་བླངས་པ་ལ་ཡང་མི་འབྱུང་ངོ་། །རུང་བ་མ་ཡིན་པ་དང་དེ་
དང་འདྲེས་པ་ལ་ནི་མི་བྱ་བ་ཉིད་དོ། །གནས་མ་བཏང་བས་བྱ་བ་ཉིད་དོ། །མི་ཟ་བར་
བརྟག་པ་བྱས་པས་ཀྱང་ངོ་། །གསོལ་བས་བྱ་བ་ཉིད་ཡིན་ནོ། །ཁྱོད་ཀྱིར་གྱུར་ཀྱིས་
བཞུད་ཅིག་ཅེས་བྱ་བའི་ཚིག་གིས་སོ། །ཁ་ཅིག་ནི་ཅི་བདེར་གསོལ་ཅིག་ཅེས་ཀྱང་ངོ་། །
ཁམ་གཉིས་སམ་གསུམ་ཟོས་ནས་སོ། །བྱ་བ་བཏང་བས་ནི་བཟའ་བར་མི་བྱའོ། །ལྷག་
བོར་བྱས་པ་གཞན་གྱིས་བཟའ་བར་བྱའོ། །ཞེས་གསུངས་ཏེ། ཟས་སྤངས་པ་ལྷག་བོར་
བྱས་ཏེ་ཟོས་ན་ལྟུང་མེད་དུ་གསུངས་པས་ལྷག་བོར་བྱ་ཚུལ་ནི། ཟས་སྤངས་པས་ལྷག་
བོར་བྱེད་པར་གསོལ་བ་འདེབས་པ་པོ་དང་ལྷག་བོར་བྱེད་པ་པོའི་དགེ་སློང་དེ་གཉིས་ཀྱི་
བར་དུ་ཆུ་ལ་སོགས་པས་ཆོད་དེ་མཚམས་ཀྱི་ཕྱི་རོལ་ན་འདུག་པ་དང་དགེ་སློང་དེ་གཉིས་
ཕ་ཟད་ཚུ་ཟད་རྒྱང་རིང་དུ་འདུག་པའམ་གཅིག་ཁྲུ་གང་བས་མཐོ་བ་ལ་འདུག་པ་ལྟ་བུ་

བྱིན་ལེན་མི་འཐོབ་པའི་ཕྱོགས་ན་འདུག་པ་དང་གློ་དང་རྒྱབ་ལ་སོགས་པ་མདུན་མ་ཡིན་
པ་ན་འདུག་པ་ལས་ལྷག་བོར་བྱ་བ་མི་འབྱུང་ངོ་། །མདུན་ན་འདུག་ཀྱང་ཙོག་པུར་འདུག་
པ་མེད་ན་ལྷག་བོར་མི་ཆགས་པར་རྣམ་འབྱེད་འགྲེལ་ལས་གསུངས་སོ། །སྔ་མ་ལས་
བཟློག་པ་མཚམས་ཀྱི་ནང་དང་འཐོབ་པའི་ཕྱོགས་དང་མདུན་ན་ཙོག་པུར་འདུག་པ་ལས་
ལྷག་བོར་བྱ་བ་འབྱུང་ངོ་། །ལྷག་བོར་བྱ་བ་ཉིད་ཀྱི་ཟས་དེ་ལག་ཏུ་མ་བླངས་པར་ཐུ་བར་
བཞག་པ་དང་། འདུག་སར་ཆུས་བྱུགསཾ་ཏེ་རེའུ་ཆུང་བྲིས་ཡོད་པའི་བྱུག་རིས་སོགས་སུ་
བཞག་པ་ལ་ཡང་ལྷག་བོར་མི་འབྱུང་ངོ༌། །སྒོག་པ་དང་གསོག་འཇོག་བྱས་པ་ལ་སོགས་
པ་ཟས་རུང་བ་མ་ཡིན་པ་དང༌། རུང་མིན་དེ་དང་འདྲེས་པ་ལ་ནི་ལྷག་བོར་མི་བྱ་བ་ཉིད་
དོ། །སྔགས་བཏབ་ཀྱང་མི་ཆགས་སོ་ཞེས་འགྲེལ་ཆུང་ལས་སོ། །གཞན་ཡང་ལུང་ལྔ་ཚན་
པ་ལས། རྣམ་པ་ལྔས་ལྷག་བོར་མ་བྱས་པ་ཞེས་བརྗོད་དེ། མངོན་སུམ་དུ་མ་གྱུར་པར་
བཟའ་བ་དང་བཅའ་བ་ལྷག་མར་བྱེད་པ་དང༌། བྱིན་ལེན་མ་བྱས་པར་བཟའ་བ་དང་
བཅའ་བ་ལྷག་མར་བྱེད་པ་དང་། གཞན་ལ་མ་བསྒོ་བར་ལྷག་མར་བྱེད་པ་དང་། བསྙེན་
པར་མ་རྫོགས་པའི་མདུན་དུ་ལྷག་མར་བྱེད་པ་དང་། རང་བཞིན་དུ་མི་གནས་པའི་མདུན་
དུ་ལྷག་མར་བྱེད་པའོ། །ཞེས་སོ། །ལྷག་བོར་དེ་སུས་བྱ་ཞེ་ན། དགེ་སློང་གང་གིས་ཟས་
ཟ་བའི་གནས་མ་བཏང་བས་ལྷག་བོར་བྱ་བ་ཉིད་དོ། །ལུས་ཀྱི་སྒོ་ནས་ཟ་བའི་གནས་མ་
བཏང་ན་བསམ་པའི་སྒོ་ནས་འདི་ལས་གཞན་པའི་ཟས་མི་ཟ་སྙམ་པའི་མི་ཟ་བར་བརྟག་
པ་བྱས་པས་ཀྱང་ངོ་སྟེ་ལྷག་བོར་བྱ་བ་ཉིད་དོ། །ཀྱང་ངོ་ཞེས་བྱ་བའི་སྒྲས་ནི་མི་ཟ་བར་
བརྟག་པ་མ་བྱས་པས་ལྷག་བོར་བྱར་རུང་བ་ལྟ་སྨོས་ཀྱང་ཅི་དགོས་ཞེས་བསྟན་ཏོ། །དགེ་
ཚུལ་གྱིས་ཀྱང་སྤངས་པའི་ཟས་ཟོས་ན་ཉེས་པ་འབྱུང་བས་ན་ཞུ་བ་ལས། དགེ་ཚུལ་ཕས་
ནི་དགེ་སློང་ཕ་ལའོ་ཞེས་དགེ་ཚུལ་ཕས་དགེ་སློང་ཕའི་དྲུང་ནས་ལྷག་བོར་བྱེད་དགོས་
པར་གསུངས་སོ། །གང་ལ་ལྷག་བོར་བྱེད་པར་མ་གསོལ་བས་ཀྱང་བྱའམ་ཞེ་ན། ལག་
པ་བཀྲུས་ཏེ་བྱིན་ལེན་བྱས་ནས་ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་

འདི་ཞེས་བགྱི་བ། འཚལ་མ་འཚལ་ལགས་ཤིང་སྤངས་ཏེ་ཡོངས་སུ་རྫོགས་ཤིང་མཐར་
ཐུག་པར་བགྱིས་པ་ལས་བཅའ་བ་དང་བཟའ་བ་རྙེད་ཅིང་འཚལ་བར་འཚལ་ན་ལྷག་བོར་
བགྱིས་ཏེ་བདག་ལ་བསྩལ་དུ་གསོལ་ཞེས་ལན་གཅིག་བརྗོད་དེ་གང་ལ་གསོལ་བས་ཏེ་
གསོལ་བ་བཏབ་ཡུལ་དགེ་སློང་དེས་ལྷག་བོར་བྱ་བ་ཉིད་ཡིན་ནོ། །ལྷག་བོར་བྱེད་པས་
ལྷག་བོར་ཇི་ལྟར་བྱ་ཞེ་ན། ཁྱོད་ཀྱིར་གྱུར་ཀྱིས་བཞུད་ཅིག་ཅེས་བྱ་བའི་ཚིག་གིས་སོ། །
སློབ་དཔོན་ཁ་ཅིག་ནི་ཅི་བདེར་གསོལ་ཅིག་ཅེས་བརྗོད་པར་བྱའོ་ཞེས་ཀྱང་ཟེར་ཏེ།
འདིར་དོན་གཙོ་ཆེ་བ་ཡིན་གྱིས། ཚིག་ནི་ངེས་པ་མེད་པས་དེས་ན་ལྷག་བོར་བྱ་བའི་ཚིག་
ནི་མདོ་ལས་སྨོས་པ་འདི་གཉིས་སམ། དེ་དང་མཐུན་པ་གཞན་དག་གིས་ཀྱང་བྱར་རུང་ངོ༌། །
ཚིག་ཁོ་ནས་ལྷག་བོར་བྱའམ་ཞེ་ན། ལྷག་བོར་བྱེད་པ་པོས་ཁམ་གཉིས་སམ་གསུམ་ཟོས་
ནས་ལྷག་མར་བྱས་ཤིང་དེའི་འོག་ཏུ་སྔར་བཤད་པའི་ཚིག་བརྗོད་པས་ལྷག་བོར་བྱ་
དགོས་སོ། །ཊི་ཀ་ལས། ལྷག་བོར་ཞེས་བྱ་བ་ནི་ལྷག་མར་བྱས་ཤིང་བོར་བ་སྟེ། ལྷག་
བོར་བྱེད་པའི་དགེ་སློང་གིས་ཟོས་པའི་ལྷག་མ་བོར་བ་ནི་ལྷག་བོར་ཞེས་བྱའོ། །ཞེས་སོ། །
ཁམ་གཉིས་སམ་གསུམ་ཟ་བ་དེ་ངེས་པར་བྱའམ་ཞེ་ན། མི་ཟ་བར་བརྟག་པ་བྱས་ཏེ་ཟས་
ཟ་བའི་བྱ་བ་བཏང་བས་ནི་བཟའ་བར་མི་བྱའོ། །གལ་ཏེ་ཟ་ན་ཉེས་བྱས་འབྱུང་ངོ༌། །
དེའི་ཕྱིར་དེས་ནི་ཁྱོད་ཀྱིར་གྱུར་ཀྱིས་བཞུད་ཅིག་ཅེས་བྱ་བ་ལ་སོགས་པའི་ཚིག་གང་ཡང་
རུང་བས་ལྷག་བོར་བྱའོ། །དགེ་སློང་གཅིག་གིས་ལྷག་བོར་བྱས་པ་ཉིད་ཀྱི་ཟས་དེ་ནི་
ཟས་སྤངས་པའམ་མ་སྤངས་པའི་དགེ་སློང་གཞན་གྱིས་བཟའ་བར་བྱའོ། །དེ་ཡང་ཚངས་
པ་མཚུངས་པར་སྤྱོད་པ་རྣམས་ཆོ་ག་མཚུངས་པའི་ཕྱིར་རོ། །དེ་རིང་འདི་ཙམ་ལས་མི་
ཟའོ་སྙམ་དུ་ཡིད་ཀྱིས་སྤངས་པ་ཙམ་གྱིས་སྤང་བ་མ་རྫོགས་ཀྱང་དེས་དུས་རུང་གི་བཟའ་
བཅའ་ཟོས་ན་ཉེས་བྱས་བསྐྱེད་པས་དེ་མི་འབྱུང་བའི་ཕྱིར་ཡང་ལྷག་བོར་བྱེད་དགོས་སོ། །
ལྷག་བོར་བྱས་པ་འཇིག་པའི་རྒྱུ་ནི། བྱིན་ལེན་འཇིག་པའི་རྒྱུ་ཀུན་ཀྱིས་འཇིག་སྟེ་ལྷག་
བོར་ཆགས་པའི་རྟེན་བྱིན་ལེན་འཇིག་ན་ལྷག་བོར་འཇིག་པའི་ཕྱིར་རོ། །གནས་སྐབས་

བསྐ་བ་ལས་སླ་བར་གྱུར་ཀྱང་འཇིག་སྟེ། སྤངས་ཟ་དགག་དགོས་པའི་གནས་སྐབས་མ་
ཡིན་པར་གྱུར་པའི་ཕྱིར་རོ། །བཞི་པ་ཡན་ལག་གི་མཚན་ཉིད་ལ་བཞི་ལས། དང་པོ་གླེང་
གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་བསླབ་པ་ལ་གཡེལ་བ་དང་
བཀའ་ལ་མ་གུས་པས་ཉེས་པ་སྤངས་པ་ཟོས་པས་འདི་བཅས་སོ། །གཉིས་པ་དགག་བྱ་
ནི་ཟས་ལ་འདོད་པ་ཆེ་བའི་ཚུལ་གྱིས་གཞན་ལ་མ་དད་པ་སྐྱེ་བའོ། །གསུམ་པ་ངོ་བོ་ནི།
གནང་བའི་རྐྱེན་ཅན་གྱི་ནད་པ་མ་ཡིན་པའི་བཅས་ལྡན་དགེ་སློང་གིས་ཟས་སྤང་བ་
རྫོགས་པས་མུ་གེའི་དུས་མ་ཡིན་པར་དུས་སུ་རུང་བའི་བཟའ་བའམ་བཅའ་བ་རུང་བ་
ཚད་ལྡན་ལྷག་བོར་མ་བྱས་པ་ཟོས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ནི། ཤེས་གཙོའོ། །སྤངས་པ་ཉིད་དང་ལྷག་བོར་མ་བྱས་པ་ཉིད་དག་ལའོ། །
ཟོས་ནའོ། །ཟས་ཙམ་མོ། །ཞེས་གསུངས་ཏེ། འདི་ལ་བྱེད་པ་པོ་གང་ཞེ་ན། འདུ་ཤེས་
གཙོ་ཆེར་བྱེད་པ་པོའོ། །ཡུལ་གང་ལ་ཞེ་ན། རང་གི་ཟས་ཡན་ལག་ཚང་བས་སྤངས་ཟིན་
པ་ཉིད་དང་ཟས་ལྷག་བོར་མ་བྱས་པ་ཉིད་དག་ལ་ཤེས་གཙོའོ་ཞེས་སྦྱར་ཏེ་ཡུལ་དེ་
གཉིས་ལ་བསམ་པས་དེར་འདུ་ཤེས་པ་ནི་ཡན་ལག་གི་གཙོ་བོའོ། །ཅི་ཞིག་སྒྲུབ་ན་ལྟུང་
བར་འགྱུར་ཞེ་ན། ཟས་སྤངས་ནས་ལྷག་བོར་མ་བྱས་པ་དེ་ཟོས་ཏེ་མིད་ན་ལྟུང་བྱེད་དུ་
འགྱུར་བའོ། །བཟའ་བ་ཁོ་ན་ཟོས་པ་ལས་འདིའི་ལྟུང་བྱེད་དུ་འགྱུར་རམ་ཞེ་ན། བཟའ་
བ་སྤངས་ནས་བཟའ་བ་དང་བཅའ་བ་གང་ཡང་རུང་བའི་ཟས་ཙམ་མོ་སྟེ་ཟས་ཙམ་ཟོས་
ན་ལྟུང་བྱེད་དུ་འགྱུར་བའོ། །དུས་རུང་གི་གཙོ་བོ་བཟའ་བ་ཡིན་པས་བཟའ་བ་སྤངས་
པས་ནི་བཅའ་བ་སྤང་བར་འགྱུར་ཡང་། བཅའ་བ་གཙོ་བོ་མ་ཡིན་པས་བཅའ་བ་སྤངས་
པས་བཟའ་བ་སྤང་བར་མི་འགྱུར་བས་བཅའ་བ་སྤངས་པས་བཟའ་བ་ཟ་བས་ནི་སྤངས་
ཟའི་ཉེས་པར་མི་འགྱུར་རོ། །དུས་རུང་ལས་གཞན་པའི་སྨན་གསུམ་དང་། དུས་རུང་ཡིན་
ཡང་སོར་མོ་ལྔའི་རྗེས་མི་མངོན་པའི་སྐྱོ་མའི་ཐུག་པ་ལ་སོགས་པ་དུས་རུང་གི་བཏུང་བ་
ཐམས་ཅད་ལ་སྤངས་ཟའི་ཉེས་པ་མེད་དེ། ཀུན་བཏུས་ལས། དུས་སུ་རུང་བའི་ཟས་མ་

ཡིན་པ་ཐུན་ཚོད་དུ་རུང་བ་དང་། ཞག་བདུན་པ་དང་། འཚོ་བའི་བར་དུ་བཅང་བ་དང༌།
དུས་ཀུན་ཏུ་རུང་བ་ལ་ལྟུང་བ་མེད་དོ། །ཞེས་དང་། ཊཱི་ཀ་ལས། མུ་གེ་དང་ལོ་ལེགས་པའི་
དུས་ཐམས་ཅད་དུ་ཡང་ཐུག་པ་དང་སྐྱོ་མ་ལ་སོགས་པའི་བཏུང་བ་ནི་སྤངས་ནས་ཟ་བ་
དང་ཡང་ཡང་ཟ་བའི་སྐབས་སུ་གནང་བའོ་ཞེས་གསུངས་པའི་ཕྱིར་རོ། །དེ་ཉིད་ལས།
འདིར་སྟན་གཅིག་པའི་སྦྱངས་པའི་ཡོན་ཏན་ཡང་དག་པར་བླངས་པའི་དགེ་སློང་གིས་ནི་
སྤངས་པ་ཉིད་ཡིན་ཡང་རུང་སྤངས་པ་ཉིད་མ་ཡིན་ཡང་རུང་སྟེ། ཟོས་ཟིན་ཕན་ཆད་ལྷག་
བོར་བྱས་ཀྱང་རུང་། ལྷག་བོར་མ་བྱས་ཀྱང་རུང་བཅའ་བར་བྱ་བ་དང་། བཟའ་བར་བྱ་
བ་དག་བཟའ་བར་མི་བྱ་སྟེ། ཟོས་ན་ཡི་དམ་རལ་བར་འགྱུར་རོ་ཞེས་གསུངས་པའི་སྟན་
གཅིག་པའི་ཟས་ལུང་ལས་དང་པོར་གསུངས་པའི་རྗེས་སུ་ལྟུང་བྱེད་འདི་བཅས་པ་ཡིན་
པས་ན་སྟན་གཅིག་པའི་ཟས་ཀྱི་ལྟུང་བྱེད་དོ་ཞེས་སྨོས་པ་ཡིན་པར་རང་གི་རྣམ་བཤད་
དང་ཊཱི་ཀ་ལས་གསུངས་སོ།། །།
གཉིས་པ་སྟོབ་པའི་ལྟུང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་
ཟག་དགེ་སློང་རྒན་ཞུགས་གཅིག་གིས་ཉོན་མོངས་པ་ཉེས་རྩོམ་གྱིས་ཉེས་པ་ཤེས་བཞིན་
དུ་དགེ་སློང་ཟས་ཟོས་ཟིན་སྤངས་པ་ལ་ལྷག་བོར་མ་བྱས་པའི་ཟས་བསྟབས་པས་འདི་
བཅས་སོ། །གཉིས་པ་དགག་བྱ་ནི་གཞན་ཉེས་པ་ལ་འཇུག་པའི་རྒྱུར་འགྱུར་བའོ། །
གསུམ་པ་ངོ་བོ་ནི། བཅས་ལྡན་དགེ་སློང་གིས་ཟས་སྤངས་པའི་དགེ་སློང་གཞན་ལ་མུ་
གེའི་དུས་མ་ཡིན་པར་ལྷག་བོར་མ་བྱས་པའི་དུས་སུ་རུང་བའི་བཟའ་བ་དང་བཅའ་བ་
རུང་བ་ཚད་ལྡན་ངག་མཚན་ཉིད་ལྔ་ལྡན་གྱིས་བསྟབས་ཏེ་དོན་གོ་བ་ལས་གྱུར་པའི་ལྟུང་
བ་དངོས་གཞིའོ། །བཞི་པ་གཞུང་དོན་ནི། སྟོབ་ནའོ། །དགེ་སློང་ལའོ། །ཞེས་གསུངས་ཏེ།
སྤངས་པ་ལ་སྟོབ་པའི་ལྟུང་བྱེད་ཀྱི་བྱེད་པ་པོ་གང་ཞེ་ན། ཊི་ཀ་ལས། ཤེས་གཙོའོ། །
སྤངས་པ་ཉིད་དང་། ལྷག་བོར་མ་བྱས་པ་ཉིད་དག་ལའོ་ཞེས་སྔར་བསྟན་པའི་ཡན་ལག་
དེ་དག་ཁས་བླངས་ནས་ཞེས་གསུངས་པ་ལྟར་ཤེས་གཙོའོ། །ཡུལ་གང་ལ་ཞེ་ན། གང་ལ་

སྟོབ་པའི་ཡུལ་དེས་ཟས་སྤངས་ཟིན་པ་ཉིད་དང་གང་སྟོབ་པའི་ཟས་དེ་ལྷག་བོར་མ་བྱས་
པ་ཉིད་དག་ལ་བསམ་པས་དེར་འདུ་ཤེས་པ་ནི་ཡན་ལག་གི་གཙོ་བོའོ་ཞེས་སྦྱར་དགོས་སོ། །
གང་བྱས་ན་སྐབས་འདིའི་ལྟུང་བར་འགྱུར་ཞེ་ན། དུས་སུ་རུང་བའི་བཟའ་བ་དང་བཅའ་
བ་གང་ཡང་རུང་བའི་ཟས་ལྷག་བོར་བྱིན་རླབས་མ་བྱས་བཞིན་ལྷག་བོར་བྱིན་རླབས་
བྱས་པ་ཡིན་གྱིས་འདི་གསོལ་ཅིག་ཅེས་ངག་གི་རིག་བྱེད་ཀྱིས་སྟོབ་ནའོ། །གང་ལ་སྟོབ་
ན་ཞེ་ན། དགེ་སློང་ལའོ། །སྤངས་པའི་ཟས་སྟོབ་པ་ལས་གཞན་མྱོས་པར་འགྱུར་བའི་
བཏུང་བ་འཐུང་དུ་གཞུག་པ་དང་། དུས་རུང་གི་ཟས་དུས་མ་ཡིན་པར་ཟར་འཇུག་པ་
སོགས་ལ་ཉེས་བྱས་ཏེ། ཊཱི་ཀ་ལས། རུང་བ་མ་ཡིན་པའི་དངོས་པོ་དགེ་སློང་ལ་སྟོབ་པ་
ཐམས་ཅད་ལ་ནི་ཉེས་བྱས་སོ། །ཞེས་གསུངས་པའི་ཕྱིར་རོ། །དགེ་སློང་གིས་ཟས་སྤངས་
ཟིན་པའི་དགེ་སློང་མ་སོགས་ལ་ཟས་སྟོབ་ན་ན་སྨད་པ་ཉེས་བྱས་འབྱུང་བར་ཞུ་བ་ལས་
གསུངས་སོ། །ཟས་སྤངས་པ་ལ་སྟོབ་པའི་ལྟུང་བྱེད་དོ།། །།
གཉིས་པ་གནས་མིན་པར་འདུས་ཤིང་ཟ་བ་ལ་བཞི་ལས། དང་པོ་གླེང་གཞི་ནི་ཡུལ་རྒྱལ་
པོའི་ཁབ་ཏུ་གང་ཟག་ལྷས་བྱིན་འཁོར་བཅས་ཀྱིས་ཉོན་མོངས་པ་མི་མཐུན་པ་འདོད་པས་
ཉེས་པ་མཚམས་ནང་དུ་དགེ་འདུན་ལས་ལོགས་ཤིག་ཏུ་འདུས་ཤིང་ཟོས་པས་འདི་བཅས་
སོ། །གཉིས་པ་དགག་བྱ་ནི་ཟས་ཐ་དད་ཀྱི་སྒོ་ནས་དགེ་འདུན་གཉིས་སུ་བྱེ་བར་འགྱུར་བ་
འོ། །གསུམ་པ་ངོ་བོ་ནི། སྲ་བརྐྱང་བཏིང་བ་དང་མི་ལྡན་པའི་བཅས་ལྡན་དགེ་སློང་གིས་
སོ་སོར་ངེས་པའི་ཟས་ཀྱི་གནས་ཅན་དག་ལས་གཞན་རང་བཞིན་གྱི་མཚམས་གཅིག་གི་
ནང་དུ་དགེ་འདུན་པ་རྣམས་ཀྱིས་ཟས་ཟ་བའི་གནས་ཚང་མང་ལྟ་བུར་འདུས་པ་ཆེན་པོའི་
ཟས་དང་ཕྱི་རོལ་པའི་དགེ་སྦྱོང་གི་ཟས་ལས་གཞན་ལྷན་ཅིག་ཟ་དགོས་པའི་ཟས་ལ་ན་བ་
སོགས་ཀྱི་རྐྱེན་མེད་པར་ལོགས་ཤིག་ཏུ་དགེ་སློང་བཞིར་ལོངས་པ་འདུས་ཤིང་དུས་རུང་
གི་ཟས་རུང་བ་ཚད་ལྡན་ཅིག་ཆར་དུ་ཟོས་པ་ལས་གྱུར་པའི་ལྟུང་བ་དངོས་གཞིའོ། །བཞི་
པ་གཞུང་དོན་ལ་གསུམ། རྣམ་གཞག་དང༌། ལྟུང་མེད་དང༌། བསླབ་བྱའོ། །དང་པོ་ལ་

གཉིས་ལས། དང་པོ་ཡན་ལག་གི་མཚན་ཉིད་ནི། ཤེས་གཙོའོ། །སོ་སོར་ངེས་པའི་ཟས་
ཀྱི་གནས་ཅན་དག་ལས་གཞན་པའི་དགེ་སློང་གི་དགེ་འདུན་དུ་གྱུར་པ་མཚམས་ཀྱི་ནང་
ན་གནས་པ་དག་གི་ཟན་ལྷན་ཅིག་མ་ཡིན་པ་ཉིད་ལའོ། །ལྷན་ཅིག་པའི་འོ། །ཅིག་ཆར་
ཟ་བ་དང་ངོ༌། །གསུམ་ལ་སོགས་པ་དང་ངོ་། །དགེ་སློང་རྣམས་ཀྱིའོ། །དགེ་སློང་རྣམ་པ་
ཇི་ལྟ་བུས་གོས་མེད་པའི་ཟས་གཉིས་པ་རྙེད་པ་བྱེད་པ་པོ་ཉིད་ཡིན་པ་བཞིན་ནོ། །དུས་
སྟོན་ཆེན་པོ་ལས་གཞན་པ་ལའོ། །རྟགས་འདི་མེད་པའི་རབ་ཏུ་བྱུང་བའི་ཟས་ལས་གཞན་
པའོ། །ཟོས་ནའོ། །ཞེས་གསུངས་ཏེ། འདུས་ཤིང་ཟ་བའི་ལྟུང་བྱེད་ཀྱི་བྱེད་པ་པོ་གང་ཞེ་
ན། འདུ་ཤེས་གཙོ་ཆེར་བྱེད་པ་པོའོ། །ཡུལ་གང་ལ་ཞེ་ན། རྒྱུན་དུ་ཟ་བའི་གནས་སོ་སོར་
ངེས་པ་དང་སྦྱིན་བདག་གིས་གནས་ཐ་དད་དུ་ཟ་བའི་ཟས་སོ་སོར་སྦྱར་བས་ཟས་སོ་སོར་
ངེས་པའི་ཟས་ཀྱི་གནས་ཅན་དག་ནི་མ་གཏོགས་ཏེ་དེ་ལས་གཞན་པའི་དགེ་སློང་གི་དགེ་
འདུན་དུ་གྱུར་པ་མཚམས་གཅིག་ཉིད་ཀྱི་ནང་ན་གནས་པ་དག་གི་ཟན་དང་ལྷན་ཅིག་མུ་
ཡིན་པ་སྟེ་དགེ་འདུན་ལས་ཐ་དད་དུ་ཟ་བ་ཉིད་ལ་ཤེས་གཙོའོ་ཞེས་སྔ་མར་སྦྱར་ཏེ་
གཞིའི་ཡན་ལག་དེ་དག་ལ་བསམ་པས་དེར་འདུ་ཤེས་པ་ནི་ཡན་ལག་གི་གཙོ་བོའོ། །
མཚམས་ནང་གི་དགེ་སློང་བཞི་ཡན་ཆད་ཀྱི་དགེ་འདུན་པ་དང་ལྷན་ཅིག་མ་ཡིན་པར་དགེ་
སློང་རང་གཅིག་པུ་ཟ་བ་ལ་ཡང་ལྟུང་བ་འདིར་འགྱུར་རམ་ཞེ་ན། གྲོགས་གཞན་དང་ལྷན་
ཅིག་པའི་ཟན་ཟོས་ནའོ། །གྲོགས་གཞན་དང་སྔ་ཕྱིར་ཟ་བ་ལ་ཡང་ལྟུང་བ་འདིར་འགྱུར་
རམ་ཞེ་ན། ཅིག་ཆར་དུས་གཅིག་ཏུ་ཟ་བ་དང་ངོ་སྟེ་ཅིག་ཆར་ཟ་བ་དང་ལྷན་ཅིག་པ་ཡིན་
གྱི་རིམ་གྱིས་ཟ་བ་དང་མིན་ནོ། །གྲོགས་དུ་དང་ལྷན་ཅིག་ཟོས་ན་ལྟུང་བ་འདིར་འགྱུར་ཞེ་
ན། གྲོགས་གསུམ་ལ་སོགས་པ་ཞེས་པས་བཞི་ཡན་ཆད་བསྡུས་པས་དེ་དག་དང་ལྷན་
ཅིག་ཏུ་ཟོས་ན་ལྟུང་བ་འབྱུང་ངོ༌། །དེ་ལྟར་ལུང་རྣམ་འབྱེད་ལས། གཅིག་ཞལ་ཏ་བྱེད་ཅིང་
གསུམ་ཟ་བ་ལ་ནི་ལྟུང་བ་མེད་དོ། །ཞེས་སོ། །གྲོགས་བསྙེན་པར་རྫོགས་པ་དང་མ་
རྫོགས་པ་གང་གི་གསུམ་ལ་སོགས་པ་ཞེ་ན། དགེ་སློང་རྣམས་ཀྱི་གྲོགས་གསུམ་ལ་

སོགས་པ་དང་ལྷན་ཅིག་ཏུ་ཟོས་ནའོ། །ལུང་རྣམ་འབྱེད་ལས། གསུམ་བསྙེན་པར་རྫོགས་
པ་ཡིན་ལ་གཅིག་བསྙེན་པར་མ་རྫོགས་པ་ཡིན་ན་ལྟུང་བ་མེད་དོ། །ཞེས་གསུངས་སོ། །
དེ་ལྟ་བུ་ཐམས་ཅད་ལ་ལྟུང་བར་འགྱུར་རམ་ཞེ་ན། དགེ་སློང་ན་བ་མ་ཡིན་པ་དང་ལས་མ་
བྱས་པ་དང་ལམ་དུ་མ་སོང་བའི་རྣམ་པ་ཇི་ལྟ་བུས་ཟས་ཕྱི་མ་ལ་གོས་མེད་པའི་ཟས་
གཉིས་པ་རྙེད་པ་ཡང་ཡང་ཟ་བའི་བྱེད་པ་པོ་ཉིད་ཡིན་པ་བཞིན་དུ་འདུས་ཤིང་ཟ་བ་འདི་
ལ་ཡང་དགེ་སློང་ན་བ་མ་ཡིན་པ་དང་ལས་མ་བྱས་པ་དང་ལམ་དཔག་ཚད་ཕྱེད་དུ་མ་སོང་
བ་བྱེད་པ་པོ་ཉིད་ཡིན་ནོ། །ཟས་ལྷན་ཅིག་མིན་པར་ཟ་བ་ཐམས་ཅད་ལ་ལྟུང་བར་འགྱུར་
རམ་ཞེ་ན། གཙུག་ཕུད་ཀྱི་དུས་སྟོན་སོགས་དུས་སྟོན་ཆེན་པོ་ལ་མི་མང་པོ་འདུས་ནས་
ཁང་པ་གཅིག་ཏུ་མི་ཤོང་སྟེ་ཁང་པ་སོ་སོའི་ནང་དུ་ཟ་བའམ་ཟས་སྤགས་པ་སྐྱེད་མོས་ཚལ་
ལ་སོགས་པར་ཁྱེར་ཏེ་ཚོམས་སོ་སོར་ཟོས་ན་ཉེས་པ་མེད་པས་དེ་ལས་གཞན་པ་ལ་ལྟུང་
བ་འདིར་འགྱུར་བའོ། །བཟའ་བྱ་གང་ཡང་རུང་བ་ཟོས་ན་ལྟུང་བ་འདིར་འགྱུར་རམ་ཞེ་ན།
ནང་པ་སངས་རྒྱས་པའི་རྟགས་སམ་ཆ་ལུགས་འདི་མེད་པའི་ཕྱི་རོལ་པའི་རབ་ཏུ་བྱུང་
བའི་ཟས་ཏེ། ཕྱི་རོལ་པའི་རབ་ཏུ་བྱུང་བ་ཞིག་གིས་དགེ་སློང་བཞི་སྡེ་ཡན་ལ་ཟས་ཞིག་
ཕུལ་ན་མུ་སྟེགས་ཀྱི་ལྟ་བ་རྣམ་པར་གཅད་པ་དང་། བསྟན་པ་ལ་གཞུག་པར་བྱ་བ་ལ་
སོགས་པའི་དགོས་པའི་དབང་གིས་དེ་ལོགས་སུ་ཟོས་ཀྱང་ཉེས་པ་མི་འབྱུང་བས་དེ་ལས་
གཞན་པ་ལ་ལྟུང་བ་འདིར་འགྱུར་བའོ། །གང་བྱས་ན་ལྟུང་བར་འགྱུར་ཞེ་ན། ཟས་ཟོས་
ཏེ་མགུལ་དུ་མིད་ན་ལྟུང་བྱེད་དུ་འགྱུར་བའོ། །གཉིས་པ་སེལ་བ་ནི། དེར་འོང་བར་བྱ་བ་
ཉིད་དུ་གནས་པ་མཚམས་ཀྱི་ནང་ན་འཁོད་པ་དག་གིས་འོང་བ་ཉིད་མ་དྲིས་པར་ཟ་ན་
འདའབའི་ཕྱེད་ཉིད་དོ། །ཞེས་གསུངས་ཏེ། མཚམས་གཅིག་གི་ནང་ན་དགེ་འདུན་སྤྱི་འདུ་
བའི་གནས་ཚང་མང་ལྟ་བུ་གཞིའི་འདུག་གནས་ལོགས་ཤིག་ན་ཡོད་ཅིང་། དེའི་ཕྱི་རོལ་
ན་གང་ཟག་གི་གནས་བྲང་ཁང་ལྟ་བུ་ཁང་ཁྱིམ་དག་ཡོད་ལ། དགེ་འདུན་གྱི་བཀད་
སའམ་བཤོས་གསོལ་སའི་ཁང་པ་ནི་ལན་འགའ་གཞིའི་འདུག་གནས་སུ་བྱེད། ལན་

འགའ་ཁང་ཁྱིམ་དག་ཏུ་བྱེད་པ་ལྟ་བུ་ཡིན་ན། གལ་ཏེ་གཞིའི་འདུག་གནས་ཚང་མང་ལ་
སོགས་པ་གང་དུ་བཤོས་གསོལ་ས་བྱེད་པའི་ཚེ་དེར་འོང་བར་བྱ་བ་ཉིད་དུ་གནས་པ་ཐོན་
ཟིན་པ་མཚམས་ཀྱི་ནང་གཞིའི་འདུག་གནས་ན་འཁོད་པ་དག་གིས་ཁང་ཁྱིམ་ན་འཁོད་
པ་དག་འོངས་སམ་ཞེས་འོང་བ་ཉིད་མ་དྲིས་པར་གཞིའི་འདུག་གནས་པ་དག་གིས་ཟ་ན་
འདུས་ཤིང་ཟ་བ་བཏང་སྙོམས་སུ་འཇོག་པའི་ཕྱིར་ལྟུང་བྱེད་ཀྱི་བཅས་པ་ལས་འདའ་བའི་
ཕྱེད་ཉེས་བྱས་ཉིད་དོ། །དྲི་བ་ནི་གྲལ་ཐོག་མ་ན་འདུག་པས་དྲིའོ་ཞེས་འགྲེལ་ཆུང་ལས་སོ། །
དེའི་ཚེ་དེར་མ་ཕེབས་པ་ཁང་ཁྱིམ་ན་གནས་པའི་དགེ་སློང་དག་གིས་ལོགས་སུ་ཟ་ན་ནི་
ལྟུང་བྱེད་དུ་འགྱུར་རོ། །གལ་ཏེ་ཁང་ཁྱིམ་དུ་བཀད་ས་བྱེད་ན་གཞིའི་འདུག་གནས་ན་
གནས་པའི་དགེ་སློང་དག་ཀྱང་ཟན་གྱི་ཕྱིར་དེར་འོང་དགོས་པས་དེའི་ཚེ་ཁང་ཁྱིམ་ན་
གནས་པའི་དགེ་སློང་དག་གིས་གཞིའི་འདུག་གནས་ན་གནས་པའི་དགེ་སློང་དག་འོངས་
སམ་ཞེས་དྲི་བར་བྱའོ། །མ་དྲིས་པར་ཟ་ན་ཉེས་བྱས་སོ། །གཞིའི་འདུག་གནས་ན་གནས་
པའི་དགེ་སློང་དེར་མ་ཕེབས་པ་དག་གིས་ལོགས་སུ་ཟ་ན་ལྟུང་བྱེད་དུ་འགྱུར་རོ། །དེས་ན་
ཕྱི་རོལ་ལྕགས་རི་གཅིག་གིས་བསྐོར་བའི་ནང་དུ་དགེ་འདུན་པ་སྤྱིའི་ཟས་གསོལ་བའི་
གནས་ཚང་མང་ལྟ་བུ་དང་རང་གི་གནས་ཁང་གཉིས་ཀ་ཡོད་ཅིང་། ཚང་མང་དུ་དགེ་
འདུན་པ་རྣམས་ལ་ཟས་སྟོབ་པ་ན་རང་ཉིད་དེར་འགྲོ་དགོས་པ་ལ་མ་སོང་བར་རང་གི་
གནས་ཁང་ནས་རང་དང་གྲོགས་དགེ་སློང་གསུམ་ཡན་ཆད་བཅས་ཀྱིས་རང་གི་ཟས་ལྷན་
དུ་ཟོས་ན་ལྟུང་བྱེད་འབྱུང་བར་སེམས་སོ། །གཉིས་པ་ལྟུང་མེད་ནི། གང་ཡང་རུང་བ་ཅུང་
ཟད་ཅིག་བྲིམས་ན་ཡང་ཟན་གཅིག་པ་ཉིད་ཡིན་ནོ། །ཞེས་གསུངས་ཏེ། བཟའ་བར་བྱ་
བ་གང་ཡང་རུང་བ་ཐ་ན་ལུང་ཕྲན་ཚེགས་ལས་ལན་ཚྭ་ཚུམས་གང་ངམ་ཞེས་ཅུང་ཟད་
ཙམ་དང་ལྡམ་ལྡམ་སྲང་གཅིག་ཙམ་ཡན་ཆད་ཅུང་ཟད་ཅིག་དགེ་འདུན་གྱིས་ཟན་ལོགས་
ཤིག་ན་ཟ་བ་ལ་བྲིམས་སམ། ཟན་ལོགས་ཤིག་ན་ཟ་བ་དག་གིས་དགེ་འདུན་ལ་བྲིམས་
ན་ཡང་ཟན་གཅིག་པ་ཉིད་ཡིན་ནོ། །དེའི་ཚེ་འདུས་ཤིང་ཟ་བའི་ལྟུང་བར་མི་འགྱུར་ཏེ།

དེ་ལྟར་ཕན་ཚུན་བྲིམས་པས་འདུན་པ་བླངས་པ་དང་འདྲ་བར་འགྱུར་བས་ཟས་ཀྱི་སྒོ་ནས་
སོ་སོར་ཕྱེ་བའི་དགག་བྱ་མེད་པའི་ཕྱིར་རོ། །གསུམ་པ་བསླབ་བྱ་ནི། འགྲོ་བར་ཆས་པ་
དང་། གློ་བུར་དུ་འོངས་པ་དང་། ནད་པ་དང་ནད་གཡོག་དང་དགེ་སྐོས་ལས་གཞན་པས་
ཐམས་ཅད་ཀྱིས་མ་ཟོས་པར་གཡོས་མལ་དང་སྤྱི་བུངས་ལས་མནོས་ཏེ་བཟའ་བར་མི་
བྱའོ། །ཞེས་གསུངས་ཏེ། ཟན་ཟ་བའི་དུས་ལས་སྔར་འགྲོ་བར་ཆས་པ་དང༌། ལམ་རིང་
པོ་ཞིག་ནས་འོངས་ཏེ་བཀྲེས་ཡོད་པའི་གློ་བུར་དུ་འོངས་པ་དང༌། ནད་པ་དང་། ནད་
གཡོག་དང་། དགེ་འདུན་གྱི་ལས་ལ་བྲེལཾ་བའི་དགེ་སྐོས་དང་ལྔ་པོ་ལས་གཞན་པས་ནི་
དེར་གཏོགས་པའི་དགེ་སློང་གྲལ་དུ་ཚོགས་པ་ཐམས་ཅད་ཀྱིས་མ་ཟོས་པར་གཡོས་མལ་
ཏེ་ཟན་སྦྱོར་བའི་གནས་ཚང་མང་ལ་སོགས་པ་ལས་དང་དགེ་འདུན་ཐམས་ཅད་ཀྱི་ཟས་
ཕྱོགས་གཅིག་ཏུ་སྤུངས་པའི་སྤྱི་བུངས་ལས་རང་གི་སྐལ་པ་མནོས་ཏེའམ་བླངས་ཏེ་
བཟའ་བར་མི་བྱའོ། །ཟོས་ནའང་ཉེས་བྱས་སོ་ཞེས་འགྲེལ་ཆུང་ལས་སོ། །འགྲོ་བར་ཆས་
པ་ལ་སོགས་པ་ལྔ་པོ་དག་གིས་སྔོན་དུ་བཟར་རུང་སྟེ་ལུང་སྨན་གྱི་གཞི་ལས། མོའུ་
འགལ་གྱི་བུ་ལྔ་པོ་འདི་དག་ནི་བརྟད་པ་ལས་བྱུང་བའི་བསོད་སྙོམས་ཡིན་ཏེ། ལྔ་གང་ཞེ་
ན། གློ་བུར་དུ་འོངས་པ་དང་། འགྲོ་བར་ཆས་པ་དང་། ནད་པ་དང་། ནད་གཡོག་དང་།
དགེ་སྐོས་ཀྱི་ཟན་དག་གོ་ཞེས་གསུངས་སོ། །འདུས་ཤིང་ཟ་བའི་ལྟུང་བྱེད་དོ།། །།
གསུམ་པ་དུས་མ་ཡིན་པར་ཟ་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་
གང་ཟག་བཅུ་བདུན་སྡེས་ཉོན་མོངས་པ་སྦྱོར་མི་བཟོད་པས་ཉེས་པ་ཕྱི་དྲོ་ཁ་ཟས་ཟོས་
པས་དེ་སྤོང་བའི་བསླབ་པ་འདི་བཅས་སོ། །གཉིས་པ་དགག་བྱ་ནི། ལུས་རྒྱགས་པར་
འགྱུར་བའོ། །གསུམ་པ་ངོ་བོ་ནི། གནང་བའི་རྐྱེན་མེད་པའི་བཅས་ལྡན་དགེ་སློང་གིས་
རང་གླིང་གི་ཉི་མ་ཕྱེད་ཡོལ་ནས་སྐྱ་རེངས་མ་ཤར་བའི་བར་དེར་དུས་སུ་རུང་བའི་ཟས་
རུང་བ་ཚད་ལྡན་ཟོས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི།
རང་གི་ཕྱེད་ཡོལ་ནས་སྐྱ་རེངས་འཆར་བའི་བར་ནི་དུས་མ་ཡིན་ནོ། །དེ་ཉིད་ལ་ཤེས་

གཙོའོ། །བཅའ་བར་བྱ་བ་དང་བཟའ་བར་བྱ་བ་ཟོས་ནའོ། །ཞེས་གསུངས་ཏེ། དགེ་སློང་
རང་གང་ན་གནས་པའི་རང་གླིང་གི་ཉི་མ་ཕྱེད་ཡོལ་ནས་སང་གི་སྐྱ་རེངས་དང་པོ་འཆར་
བའི་བར་ནི་རྐྱེན་མེད་པར་དགེ་སློང་གིས་ཟར་རུང་བའི་དུས་མ་ཡིན་ནོ། །ཊི་ཀ་ལས།
གུང་ཚིགས་ཀྱི་སྐད་ཅིག་ཕན་ཆད་སྐྱ་རེངས་ཤར་བའི་མདུན་རོལ་ཀྱི་བར་དེ་ནི་དུས་མ་
ཡིན་པར་རིག་པར་བྱའོ། །ཞེས་པ་ལྟར་རོ། །ཉི་མ་ཕྱེད་ཡོལ་མ་ཡོལ་ནི་རང་གང་ན་
གནས་པའི་གནས་གླིང་གིས་འཇོག་དགོས་པར་ལུང་གཏམ་གྱི་གཞི་དང་། རང་གི་རྣམ་
བཤད་དང་། ཊཱི་ཀ་དང༌། འོད་ལྡན་དང༌། འགྲེལ་ཆུང་སྟེ་གཞུང་ལྔ་ལས་མཐུན་པར་
གསུངས་སོ། །གལ་ཏེ་དགེ་སློང་ཉི་མ་འཆར་ནུབ་མེད་པའི་གནས་ལྷའི་ཡུལ་དང༌། གླིང་
བར་གྱི་མུན་པ་ལྟ་བུར་གནས་དེ་ཟ་ན་ནི། སྐྱེས་པའི་གླིང་གིས་བཞག་སྟེ་དམིགས་བསལ་
ལོ། །དེ་ལ་ཐུར་གྲིབ་ལ་བརྟེན་ནས་ཉི་མ་ཕྱེད་ཡོད་མེད་བརྟག་ཚུལ་མཁས་གྲུབ་རྗེའི་
དགོངས་པ་ནི། སོར་བདུན་ལྡན་པའི་ཤིང་བཙུགས་ནས། །རང་གྲིབ་མ་ལུས་ཟད་པའི་ཚེ། །
ཧོར་ཟླ་ལྔ་པའི་ཉི་མ་ཕྱེད། །སོར་གང་(ལུས་ཚེ་ཧོར་ཟླ་}དྲུག་པ་བཞི་པ་དང་། །སོར་དོ (ལུས་ཚོ་}
བདུན་པ་གསུམ་པ་དང་། །སོར་གསུམ་བརྒྱད་པ་གཉིས་པ་དང་། །སོར་བཞི་དགུ་པ་དང་
པོ་དང༌། །སོར་ལྔ་བཅུ་པ་བཅུ་གཉིས་པ། །སོར་དྲུག་ལུས་ཚེ་བཅུ་གཅིག་པའི། །ཉི་མ་
ཕྱེད་པའི་ཚད་དུ་གསུངས། །འོན་ཀྱང་ཟླ་སྟོད་ཟླ་སྨད་ཀྱི། །ཞིབ་ཆ་རིགས་པས་དཔྱད་
པར་མཛོད། །ཅེས་སོ། །འདི་ཞིབ་པར་ཤེས་འདོད་ན་མཚན་བརྗོད་པར་དཀའ་ནའང་
དོན་གྱི་སླད་དུ་མཚན་ནས་སྨོས་ན་སྐྱབས་རྗེ་བླ་མ་དམ་པ་༧འཇིགས་མེད་ཕུན་ཚོགས་
འབྱུང་གནས་དཔལ་བཟང་པོ་མཆོག་གིས་མཛད་པའི་སྐར་རྩིས་ཀྱི་རྣམ་བཤད་མེ་ཏོག་
ཕྲེང་མཛེས་ཀྱི་མཇུག་ཏུ་གསལ་བས་དེར་བལྟ་བར་བྱའོ། །དུས་མ་ཡིན་པ་དེ་ཉིད་ལ་དེ་
ཉིད་དུ་འདུ་ཤེས་པ་ནི་ཡན་ལག་གི་གཙོ་བོའོ། །དེས་ན་ཞུ་བ་ལས། དུས་མ་ལགས་པ་ལ་
དུས་སུ་འདུ་ཤེས་ཏེ་འཚལ་ན་ཅིར་འགྱུར། །ཉེས་པ་མེད་དོ། །ཞེས་གསུངས་སོ། །ཅི་
ཞིག་ཀུན་ཏུ་སྤྱད་ན་ཞེ་ན། གྲོ་མ་དང་བུ་རམ་ཤིང་དང་ཁམ་བུ་དང་སྟར་ཁ་ལ་སོགས་པ་

བཅའ་བར་བྱ་བ་དང་འབྲས་ཆན་ལ་སོགས་པ་བཟའ་བར་བྱ་བ་ཟོས་ཏེ་མགུལ་དུ་མིད་
ན་ལྟུང་བྱེད་དུ་འགྱུར་བའོ། །དེ་བཞིན་དུ་ཞུ་བ་ལས། ཞོ་ནི་དུས་སུ་རུང་བའོ་ཞེས་
གསུངས་པས་ཞོ་དང་། དེ་བཞིན་དུ་འོ་མ་དང་སྐྱོ་མའི་ཐུག་པ་ལྟ་བུ་དུས་རུང་གི་བཏུང་བ་
རྣམས་འཐུང་ན་ཡང་ལྟུང་བྱེད་སྐྱེད་དོ། །དེ་ཡང་ཁམ་རེ་རེ་ལ་ལྟུང་བྱེད་རེ་རེར་འགྱུར་ཏེ།
དགེ་ཚུལ་ལ་ཁམ་རེ་རེ་ལ་ཉེས་བྱས་རེ་རེར་འབྱུང་བར་གསུངས་པའི་གནད་ཀྱིས་ཤེས་
པའི་ཕྱིར་རོ། །དགེ་ཚུལ་ལ་ཁམ་རེ་རེ་ལ་ཉེས་བྱས་རེ་རེར་འབྱུང་བར་སུམ་བརྒྱ་པ་ལས།
ཉེས་བྱས་ལྕགས་ཀྱི་གོང་བུའི་ཟས་རྣམས་ཟ། །ཞེས་དང༌། དེའི་རང་འགྲེལ་འོད་ལྡན་
ལས། རྣམས་ཞེས་མང་པོ་སྨོས་པ་ནི་ཁམ་རེ་རེ་ལ་ཉེས་བྱས་ཡིན་ནོ་ཞེས་གསུངས་སོ། །
མཐར་ཐུག་ཟོས་པ་ཡན་ལག་ཏུ་དགོས་པའི་ལྟུང་བ་གཞན་རྣམས་ལ་ཡང་ལྟུང་བ་བསྐྱེད་
པའི་གྲངས་འདི་དང་མཚུངས་པར་ཅི་རིགས་སུ་སྦྱར་རོ། །གལ་ཏེ་དུས་མིན་པར་ཟ་བའི་
ཟས་དེ་ལག་ཉར་བླངས་པའི་ཟས་སོགས་རུང་བ་མ་ཡིན་པའི་ཟས་ཡིན་ན་ཁམ་རེ་རེ་ལ་
ཉེས་བྱས་རེ་རེར་འགྱུར་རོ། །དེའང་ཐུབ་བསྟན་བྱི་དོར་ལས། འོ་མ་དུས་རུང་ཡིན་པ་ལ་
ཕྱི་དྲོ་ཇ་ལ་བཏབ་ནས་སྤྱོད་དུ་ཇི་ལྟར་རུང་ཞེ་ན། མདོ་རྩ་བ་ལས། མི་མངོན་པ་ནི་ཡོད་
པའི་གྲངས་ཉིད་མ་ཡིན་ནོ། །ཞེས་གསུངས་པས། འོ་མ་ཇ་ལས་ལོགས་སུ་མི་མངོན་ཞིང་།
ཇ་བཏུང་ངོ་སྙམ་དུ་ཟད་ཀྱི། འོ་མ་བཏུང་ངོ་སྙམ་པའི་འདུ་ཤེས་སྐྱེ་མི་སྲིད་པ་ལ་ལྟུང་བ་
གཏན་མེད་པར་གཞུང་འདི་ཉིད་ཀྱིས་གྲུབ་ལ། མགོར་གྱི་གཟུངས་ནི་བུ་རམ་ཉིད་དུ་ཤེས་
པར་བྱའོ། །ཞེས་པ་རྩ་འགྲེལ་གྱིས་བུ་རིམ་ཉིད་ལ་འབྲས་ཕྱེ་བཏབ་པ་བུ་རམ་ལས་
ལོགས་སུ་མི་མངོན་པ་ལ་དུས་རུང་གི་ཉེས་པ་མེད་པར་བཤད་པས་ཀྱང་གྲུབ་བོ། །ཞེས་
གསུངས་སོ། །ཀཱ་རི་ཀཱའི་འགྲེལ་པ་དོན་བརྒྱད་མ་ལས། ལམ་དུ་ཞུགས་ཏེ་དཔག་ཚད་
གཅིག་ཙམ་དུ་འགྲོ་བ་དང་ཞེས་དཔག་ཚད་གཅིག་ཙམ་སོང་བས་དུས་མ་ཡིན་པར་ཟས་
ཟོས་ཀྱང་ཉེས་པ་མི་འབྱུང་བར་བཤད་པ་དང༌། ཀཱ་རི་ཀཱའི་མཆན་འགྲེལ་ནོར་བུའི་ཕྲེང་
བ་ལས་ཀྱང་དེ་ལྟར་གསུངས་པ་ལ་ལུང་གི་ཁུངས་ཡོད་པར་མ་མཐོང་ཞིང་མདོར་བསྡུས་

སྦྱར་ཆོག་མིན་བརྟག་པར་བྱའོ། །དུས་མ་ཡིན་པར་ཟ་བའི་ལྟུང་བྱེད་དོ།། །།
བཞི་པ་ཆོ་ག་ལས་འདས་པ་ལ་གཉིས། གསོག་འཇོག་ཟ་བའི་ལྟུང་བ་དང༌། བྱིན་ལེན་མ་
བྱས་པར་ཟ་བའི་ལྟུང་བའོ། །དང་པོ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་
དུ་གང་ཟག་དགེ་སློང་ནག་པོ་ཆེན་པོས་ཉོན་མོངས་པ་བག་ཆགས་མ་བྱང་བ་དང་སོ་སོར་
མ་བརྟགས་པས་ཉེས་པ་འབྲས་ཆན་གསོག་འཇོག་བྱས་པ་ཟོས་པས་འདི་བཅས་སོ། །
གཉིས་པ་དགག་བྱ་ནི་ཟས་ལ་སྲེད་པ་ཆེ་བའི་སྒོ་ནས་གཞན་མ་དད་པར་འགྱུར་བའོ། །
གསུམ་པ་ངོ་བོ་ནི། གནང་བའི་རྐྱེན་ཅན་གྱི་ནད་པ་སོགས་མ་ཡིན་པའི་བཅས་ལྡན་དགེ་
སློང་གིས་ངོ་བོ་ཡོངས་སུ་རྫོགས་པའི་སྨན་བཞི་ལས་གང་ཡང་རུང་བ་རང་ངམ་རང་དང་
ཆོ་ག་གཅིག་པས་གསོག་འཇོག་ཏུ་བཞག་པ་གཞི་གཞན་གྱི་སྒོ་ནས་རུང་བ་ཁམ་གང་ཡན་
ཆད་མུ་གེའི་དུས་མ་ཡིན་པར་ཟོས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས། མདོར་བསྟན་པ་དང་། རྒྱས་པར་བཤད་པའོ། །དང་པོ་ལ། ལྟུང་
བ་རྣམ་གཞག་དངོས་དང༌། དེའི་ཆ་ལ་བརྟེན་པའི་ཞར་བྱུང་གཉིས་ཀྱི་དང་པོ་ནི། སྔ་དྲོ་
བའི་ཟས་བྱིན་ལེན་བྱས་པ་ཕྱི་དྲོ་བའི་ཟས་སུ་དང་། དེ་ཐུན་ཚོད་ལས་འདས་པ་ལྟ་བུ་ནི་
གསོག་འཇོག་བྱས་པ་ཡིན་ནོ། །དེ་ཉིད་ལ་ཤེས་གཙོའོ། །ཞེས་གསུངས་ཏེ། སྐྱ་རེངས་
ཤར་ནས་གུང་ཚིགས་ཀྱི་སྐད་ཅིག་གི་བར་ནི་སྔ་དྲོ་ཡིན་ལ་སྔ་དྲོ་དེར་བཟར་རུང་བའི་ཟས་
བྱིན་ལེན་བྱས་པ། བྱིན་ལེན་དེ་ཉིད་མ་ཞིག་པར་ཕྱི་དྲོ་བའི་ཟས་ཀྱི་དུས་སུ་བཞག་པ་དང་།
ཕྱི་དྲོ་བའི་ཟས་ཐུན་ཚོད་དུ་རུང་བ་བྱིན་ལེན་བྱས་པ་དེ་ཉིད་བྱིན་ལེན་མ་ཞིག་པར་ཐུན་
ཚོད་ལས་འདས་པ་སྟེ་ཉི་མ་ནུབ་ནས་དམར་ཐག་ཆད་པ་ལས་འདས་པར་བཞག་པ་ལྟ་བུ་
ནི་གསོག་འཇོག་བྱས་པ་ཡིན་ནོ། །དུས་མ་འདས་པར་བྱིན་ལེན་བཤིགས་ན་ནི་དེ་དག་
བཞག་ཀྱང་གསོག་འཇོག་གི་ཉེས་པ་མི་སྐྱེད་དོ། །དེ་བཞིན་དུ་སྨན་གཞན་ཞག་བདུན་པ་
དང་འཚོ་བའི་བར་དུ་བཅང་པ་ལའང་ཤེས་པར་བྱའོ། །ལྷའི་བདུད་རྩི་ལས་གཞན་པ་སྟེ།
དེ་ལ་ཉེས་བྱས་སུ་གསུངས་པའི་ཕྱིར་རོ། །འདིའི་བྱེད་པ་པོ་གང་ཞེ་ན། གསོག་འཇོག་

བྱས་པ་དེ་ཉིད་ལ་དེ་ཉིད་དུ་འདུ་ཤེས་པ་ནི་ཡན་ལག་གི་གཙོ་བོའོ། །དེ་ཟོས་ན་ལྟུང་བྱེད་
དུ་འགྱུར་ཏེ། གསོག་འཇོག་གི་སྤང་ལྟུང་གི་སྐབས་ཀྱི་ཊི་ཀ་ལས། དུས་སུ་རུང་བ་དང་།
ཐུན་ཚོད་དུ་རུང་བ་དང་། ཞག་བདུན་པ་དང༌། འཚོ་བའི་བར་དུ་བཅང་བ་ལ་སོགས་པ་
གསོག་འཇོག་བྱས་པ་དེ་དག་ཐམས་ཅད་ནི་ཇི་ལྟར་ཟོས་ན་ལྟུང་བྱེད་དུ་འགྱུར་བ་དེ་
བཞིན་དུ་འཆང་ན་ཡང་སྤང་བའི་ལྟུང་བྱེད་དུ་འགྱུར་ཏེ། ཞེས་གསུངས་པའི་ཕྱིར་རོ། །
འོན་ཀྱང་སོར་འགྲེལ་ཀུན་བཏུས་ལས་འདི་ལ་དུས་རུང་གི་ཟས་ཡན་ལག་ཏུ་གསུངས་
ནས་སྨན་ཕྱི་མ་གསུམ་གསོག་འཇོག་ཏུ་གྱུར་པ་ཟོས་ན་ཉེས་བྱས་སུ་གསུངས་ཀྱང་མདོ་རྩ་
འགྲེལ་གྱི་རྗེས་སུ་འབྲང་བར་བྱའོ། །སོ་སོར་ཐར་པའི་མདོ་ལས། བཅའ་བ་དང་བཟའ་
བ་གསོག་འཇོག་བྱས་པ་འཆའམ་ཟ་ན་ལྟུང་བྱེད་དོ་ཞེས་གསུངས་པ་ནི་གླེང་གཞི་དང་
མཐུན་པར་བཤད་པ་ཙམ་མོ། །གཉིས་པ་ནི། ལག་ཉར་བླངས་པ་མིད་པར་མི་བྱའོ། །
མཚམས་ཀྱི་ནང་དུ་བཙོས་པ་དང་ཞག་ལོན་པ་ཡང་མི་བྱའོ། །དགེ་སློང་གིས་བཙོས་པ་
ཡང་ངོ་། །ཞེས་གསུངས་ཏེ། དེ་ལ་ཊི་ཀ་ལས། ལག་ཉར་བླངས་པ་མིད་པར་མི་བྱའོ་ཞེས་
བྱ་བ་ལ་སོགས་པ་མདོ་འོག་མ་གསུམ་པོ་དེ་དག་ནི་གསོག་འཇོག་བྱེད་པའི་ཆ་ལ་བརྟེན་
པ་ཡིན་པས་ཞེས་གསུངས་པ་ལྟར་གསོག་འཇོག་བྱས་པ་ཟ་བའི་ཉེས་པ་ནི་རྒྱུ་རང་ངམ་
རང་དང་འདྲ་བས་གསོག་འཇོག་བྱས་པ་ལས་བྱུང་བ་ལྟར་ལག་ཉར་བླངས་པ་ལ་སོགས་
ཟ་བའི་ཉེས་པ་ཡང་། རྒྱུ་རང་ངམ་རང་འདྲ་བས་ལག་ཉར་བླངས་པ་ལ་སོགས་པ་དག་
བྱས་པ་ལས་བྱུང་བས་ན་གསོག་འཇོག་དང་རྒྱུའི་ཆ་འདྲ་བ་ལ་བརྟེན་པ་སྟེ། དེ་ལ་ལག་
ཉར་བླངས་པ་ལ་སོགས་པའི་ཉེས་བྱས་བཞི་དང༌། དེ་དག་ཟ་བའི་ཉེས་བྱས་བཞི་སྟེ་
བརྒྱད་ཡོད་པ་ལས། དང་པོ་ལག་ཉར་བླངས་པའི་ཉེས་བྱས་ཀྱི་ངོ་བོ་ནི། གནང་བའི་རྐྱེན་
ཅན་ནད་པ་མ་ཡིན་པའི་བཅས་ལྡན་དགེ་སློང་གིས་རང་ངམ་རང་དང་འདྲ་བ་དབང་བའི་
ཟས་སམ་ཉེ་བའི་སྟ་གོན་དུ་གནས་པའི་སྨན་གྱི་ངོ་བོ་ཡོངས་སུ་རྫོགས་པའི་སྨན་བཞི་
ལས་གང་ཡང་རུང་བ་རུང་ཞིང་ཚད་དང་ལྡན་པ་བྱིན་ལེན་མ་བྱས་པ་དེ་ཉིད་བྱིན་ལེན་

སྟོབ་པ་པོ་དང་མ་འབྲེལ་ཞིང་ཆུད་འཛའ་བའི་རྐྱེན་མེད་པར་ཟ་བ་ལས་གཞན་པའི་དོན་དུ་
རེག་འདོད་ཀྱིས་ལུས་སམ་དེ་དང་འབྲེལ་བས་རེག་པའི་ཉེས་བྱས་ཡོངས་སུ་རྫོགས་པའོ། །
ལོངས་མི་སྤྱོད་པར་ངེས་པ་ལ་ནི་ལག་ཉ་མི་འབྱུང་ཞེས་འདུལ་འཛིན་གྲགས་པ་རྒྱལ་
མཚན་སོགས་ཀྱིས་གསུངས་སོ། །དེ་ལྟར་ལག་ཉའི་ཉེས་པ་འབྱུང་བ་ལ་ཟ་ཆེད་མིན་པར་
རེག་པ་ཞིག་དགོས་ཏེ། གལ་ཏེ་ཟ་ཆེད་དུ་རེག་པ་དགོས་ན་བྱིན་ལེན་མ་བྱས་པར་ཟ་བའི་
ལྟུང་བྱེད་མེད་པར་ཐལ་བའི་སྐྱོན་གནས་པའི་ཕྱིར་ཏེ། བྱིན་ལེན་མ་བྱས་པར་ཟ་བའི་ལྟུང་
བྱེད་འབྱུང་བ་ལ་རུང་བའི་ཟས་ཡན་ལག་ཏུ་དགོས་པ་གང་ཞིག ལག་ཉར་སོང་བ་དེ་མི་
རུང་བའི་ཟས་ཡིན་པའི་ཕྱིར་རོ། །མཚམས་སུ་བཙོས་པའི་ཉེས་པའི་ངོ་བོ་ནི། གནང་བའི་
རྐྱེན་ཅན་གྱི་ནད་པ་མ་ཡིན་པའི་བཅས་ལྡན་དགེ་སློང་གིས་གནས་ཀྱི་ཁྱད་པར་རང་ངམ་
རང་དང་འདྲ་བ་དབང་ཞིང་རུང་ཁང་མ་ཡིན་པའི་རང་བཞིན་གྱི་མཚམས་སམ་དེའི་ཉེ་
འཁོར་དུ། དངོས་པོའི་ཁྱད་པར་རང་ངམ་རང་དང་འདྲ་བ་དབང་ཞིང་སྨན་གྱི་ངོ་བོ་ཡོངས་
སུ་རྫོགས་ཤིང་རྗེན་པར་གྱུར་པའི་སྨན་བཞི་གང་ཡང་རུང་བ་རུང་ཞིང་ཚད་དང་ལྡན་པ་
ཉིད་ཆུད་འཛའ་བའི་རྐྱེན་མེད་པར། ཆེད་དུ་བྱ་བའི་ཁྱད་པར་རང་ངམ་རང་དང་འདྲ་བས་
ལོངས་སྤྱོད་པའི་ཆེད་དུ་མེ་དང་འབྲེལ་བས་རེག་པ་ལས་གྱུར་པའི་ཉེས་བྱས་ཡོངས་སུ་
རྫོགས་པའོ། །དེ་ལ་རྟེན་ནི་སུས་བཙོས་ཀྱང་མཚམས་བཙོས་སུ་འགྱུར་རོ། །གལ་ཏེ་དགེ་
སློང་གིས་དེ་ལྟར་བཙོས་ན་མཚམས་བཙོས་དང་དགེ་སློང་གིས་བཙོས་པ་གཉིས་ཀར་
འགྱུར་རོ། །ཞག་ལོན་པའི་ཉེས་པའི་ངོ་བོ་ནི། གནང་བའི་རྐྱེན་ཅན་གྱི་ནད་པ་མ་ཡིན་
པའི་བཅས་ལྡན་དགེ་སློང་གིས་རང་ངམ་རང་དང་འདྲ་བ་ལ་དབང་བའི་གནས་ཡིན་ཞིང་
རུང་ཁང་མ་ཡིན་པའི་རང་བཞིན་གྱི་མཚམས་སམ་དེའི་ཉེ་འཁོར་དུ་རང་ངམ་རང་དང་
འདྲ་བ་དབང་ཞིང་ངོ་བོ་ཡོངས་སུ་རྫོགས་པའི་སྨན་བཞི་ལས་གང་ཡང་རུང་བ་རུང་ཞིང་
ཚད་དང་ལྡན་པ་དེ་ཉིད་ཆུད་འཛའ་བའི་རྐྱེན་མེད་པར་མཚམས་དེར་བཞག་སྟེ། མཚན་
མོ་འདས་པའི་ཉེས་བྱས་ཡོངས་སུ་རྫོགས་པའོ། །དགེ་སློང་གིས་རྗེན་པ་བཙོས་པའི་ཉེས་

པའི་ངོ་བོ་ནི། གནང་བའི་རྐྱེན་ཅན་གྱི་ནད་པ་མ་ཡིན་པའི་བཅས་ལྡན་དགེ་སློང་གིས་རང་
ངམ་རང་འདྲ་བ་དབང་ཞིང་ངོ་བོ་ཡོངས་སུ་རྫོགས་པའི་སྨན་བཞི་གང་ཡང་རུང་བ་རུང་
ཞིང་ཚད་དང་ལྡན་པ་རྗེན་པ་ཉིད་ཆུད་འཛའ་བའི་རྐྱེན་མེད་པར་རང་ངམ་རང་འདྲ་བས་
ལོངས་སྤྱོད་པའི་ཆེད་དུ་མེས་རེག་པ་ལས་གྱུར་པའི་ཉེས་བྱས་ཡོངས་སུ་རྫོགས་པའོ། །
ལག་ཉར་བླངས་པ་ལ་སོགས་པ་བཞི་པོ་དེ་རྣམས་ཟ་བའི་ཉེས་བྱས་བཞིའི་ངོ་བོ་ནི། ཟས་
ཀྱིས་ཤིན་ཏུ་ཕོངས་པ་དང་གནང་བའི་རྐྱེན་ཅན་གྱི་ནད་པ་མ་ཡིན་པའི་བཅས་ལྡན་དགེ་
སློང་གིས་ངོ་བོ་ཡོངས་སུ་རྫོགས་པའི་སྨན་བཞི་ལས་གང་ཡང་རུང་བ་གཞི་གཞན་གྱི་སྒོ་
ནས་རུང་ཞིང་ཚད་དང་ལྡན་པ་ལག་ཉ་ལ་སོགས་པའི་སྐྱོན་ཆགས་པ་དེ་མུ་གེའི་དུས་མིན་
པར་མགུལ་དུ་མིད་པ་ལས་གྱུར་པའི་ཉེས་བྱས་ཡོངས་སུ་རྫོགས་པའོ། །དེ་རྣམས་ལས་
ལག་ཉར་བླང་བྱ་དང་ཞག་ལོན་པར་འཇོག་པ་ལ་རྗེན་པ་ཡན་ལག་ཏུ་མི་དགོས་སོ། །
ལག་ཉ་སོགས་དེ་དག་དགག་པའི་རྒྱུ་མཚན་བྱ་ཊཱིཀ་ལས། ལག་ཉར་བླངས་པ་དང་དགེ་
སློང་གིས་བཙོས་པས་ནི་དགེ་སྦྱོང་བླ་མར་གྱུར་པའི་ཚུལ་དང་མཐུན་པ་ཉིད་མ་ཡིན་པས།
གཞན་མ་དད་པར་འགྱུར་པ་དང༌། བསམ་གཏན་དང་ཀློག་པའི་བར་ཆད་དུ་འགྱུར་ལ།
མཚམས་ཀྱི་ནང་དུ་བཙོས་པ་དང་། ཞག་དུ་ལོན་པས་ནི་དངོས་པོ་ཆུད་ཟ་བར་འགྱུར་བའི་
ཕྱིར་རོ། །དེ་དག་ཏུ་གྱུར་པ་ཟ་བ་བཀག་པ་ནི། དེ་དག་བྱེད་པ་དགག་པའི་ཕྱིར་རོ། །ཞེས་
གསུངས་སོ། །ཚིག་གི་དོན་ནི། བྱིན་ལེན་མ་བྱས་པར་དགེ་སློང་གིས་རང་ངམ་རང་དང་
འདྲ་བའི་དགེ་སློང་གི་ཟས་ལག་ཉར་བླངས་པའམ་རེག་པ་དགེ་སློང་གིས་མིད་པར་མི་
བྱའོ། །རུང་ཁང་ལས་གཞན་པ་དགེ་སློང་གི་གནས་རང་བཞིན་གྱི་མཚམས་ཀྱི་ནང་དུ་
རྟོན་སུ་ཡིན་པས་རྗེན་པ་བཙོས་པ་དང༌། རུང་ཁང་ལས་གཞན་དགེ་སློང་གི་གནས་རང་
བཞིན་གྱི་མཚམས་ཀྱི་ནང་དུ་ཟས་ཞག་ལོན་པ་ཡང་མིད་པར་མི་བྱའོ། །མཚམས་ཀྱི་ནང་
ངམ་རུང་ཁང་གི་ནང་ངམ་མཚམས་ཀྱི་ཕྱི་རོལ་ཏུ་དགེ་སློང་གིས་རྗེན་པ་བཙོས་པ་ཡང་ངོ་
སྟེ་མིད་པར་མི་བྱའོ། །ཊི་ཀ་ལས། སྦྱིན་བདག་གིས་རུང་བ་མ་ཡིན་པའི་གཞིར་བཙོས་

པའམ་ཞག་ཏུ་བཞག་པ་འབུལ་བར་བྱེད་པ་དེ་ལ་ནི་ཉེས་པ་མེད་དོ། །སྦྱིན་བདག་གིས་
མར་དང་འབྲས་ལ་སོགས་པ་ཕུལ་ལ་རང་འོངས་ནས་བྲིམ་མོ་ཞེས་ཟེར་བ་དེ་ལ་ནི་ཉེས་
པ་ཁོ་ནར་འགྱུར་ཏེ། དང་པོ་ཁོ་ནར་བདག་གིར་བྱས་པར་གྱུར་པའི་ཕྱིར་རོ། །ཞེས་སྦྱིན་
བདག་གི་ནས་འབྲས་ལ་སོགས་པ་དགེ་སློང་གི་གནས་སུ་འཚེད་པ་དང་བཞག་པར་བྱས་
ཀྱང་སྦྱིན་བདག་གི་ཡིན་པའི་ཕྱིར་བཙོས་པ་དང་ནང་དུ་བཞག་པའི་ཉེས་པར་མི་འགྱུར་ལ།
གལ་ཏེ་དགེ་སློང་ལ་ཕུལ་ནས་དེ་ལ་བདག་གིར་ཞུགས་ན་ནི་དེ་ལས་ཉེས་པ་འབྱུང་བར་
གསུངས་སོ། །གཉིས་པ་རྒྱས་པར་བཤད་པ་ལ་དྲུག་ལས། དང་པོ་བཙོས་པ་དང་ཞག་
ལོན་པ་བཤད་པ་ནི། འདིར་རྗེན་པ་བཙོས་པ་གང་ཡིན་པ་ནི་དེའོ། །མི་སྙི་བ་རྣམས་ཀྱི་ནི་
སུམ་ཆ་སྦངས་པ་ཉིད་ཀྱི་མདུན་རོལ་ཏུ་དེ་ཉིད་ཡིན་ནོ། །སྙི་བ་རྣམས་ཀྱི་ནི་ཁ་དོག་གྱུར་
པའིའོ། །ཁུ་བ་རྣམས་ཀྱི་ནི་ལན་གཉིས་ཁོལ་བར་གྱུར་པ་ཉིད་ཀྱིའོ། །མེས་རུང་བར་
བྱས་པ་ནི་མ་བཙོས་པ་མ་ཡིན་ནོ། །འདུག་པའི་འགྲུབ་པ་ཉིད་སྐྱེ་བ་ལ་རག་ལས་པ་ནི་མ་
ལོན་པ་ཉིད་མ་ཡིན་ནོ། །སྣོད་ཕྱོགས་ན་འདུག་ན་དེས་ཀྱང་ས་དེར་བཙོས་པ་ཉིད་ཡིན་ནོ། །
འཚེད་པར་བྱེད་པ་དེ་ན་འདུག་པ་ཉིད་ཀྱིས་ནི་མི་འགྱུར་རོ། །མེ་ནི་སྣོད་མ་ཡིན་པ་ཉིད་
མ་ཡིན་ནོ། །དེ་ལས་ཕྱུང་བ་དང་བྱུང་བ་དག་ནི་དེ་ཉིད་མ་ཡིན་ནོ། །ཉེ་འཁོར་ནི་གནས་
ཉིད་ཡིན་ནོ། །འདོམ་གང་ངོ་། །སྟེང་དུ་ནམ་མཁའ་ལ་བསླེབས་པ་མན་ཆད་དོ། །ནང་
ཡང་ངོ༌། །སྟེང་གི་ཡང་ཐོག་གཞན་ཡང་དེ་ཉིད་ཡིན་ནོ། །གཞན་གནས་པ་ཉིད་ནི་གཞན་
གྱི་གནས་ཉིད་མ་ཡིན་ནོ། །ཞེས་གསུངས་ཏེ། མཚམས་ཀྱི་ནང་དུ་བཙོས་པ་དང་དགེ་
སློང་གིས་བཙོས་པའི་སྐབས་འདིར་བཙོས་ཟིན་པ་སླར་བསྲོས་པ་ལ་ཉེས་པ་མེད་པས་དེ་
ལས་གཞན་རྗེན་པ་བཙོས་པ་གང་ཡིན་པ་ནི་མཚམས་ཀྱི་ནང་དུ་བཙོས་པ་དང་དགེ་སློང་
གིས་བཙོས་པ་གང་ཡིན་པ་དེ་ཡིན་པའོ། །རྗེན་པ་དེ་གང་ཞེ་ན། ཏིལ་དང་འབྲས་དང་ཤ་
སྐམ་ལ་སོགས་པ་མི་སྙི་བ་སྲ་བ་རྣམས་ཀྱི་རྗེན་པའི་ཚད་ནི་ཕྱོགས་གཉིས་ནས་སུམ་ཆ་
སུམ་ཆུ་མེ་དང་འབྲེལ་བའི་རླན་གྱིས་སླངས་པ་ཉིད་ཀྱི་མདུན་རོལ་ཏུ་རྗེན་པའི་ཚད་དེ་

ཉིད་ཡིན་ནོ། །ཕྲེང་རྒྱུད་ལས། སྲ་བ་ཉིད་ནི་སུམ་ཆ་སྦངས། །ཞེས་པའང་ཕྱོགས་གཉིས་
ནས་སུམ་ཆ་སྦངས་པའི་དོན་དུ་ཤེས་པར་བྱའོ། །ཕྱོགས་གཉིས་ནས་སུམ་ཆ་སྦྱངས་པ་
ཉིད་ཕྱིན་ཆད་ནི་རྗེན་པ་ཉིད་མ་ཡིན་པས་དེ་བཙོས་ཀྱང་རྗེན་པ་བཙོས་པའི་ཉེས་པ་མེད་དོ། །
འགྲེལ་ཆུང་ལས། ནས་དང་འབྲས་དང་སྲན་མ་ལ་སོགས་པ་སྲ་བ་སུམ་གཉིས་ཚོས་ཤིང་
འཇམ་པོ་མུལ་མུལ་པོར་གྱུར་པ་ནི་བཙོས་པའི་ཚད་དུ་ཚུད་དོ་ཞེས་གསུངས་ཏེ། དེ་ཡང་
ཕལ་ཆེར་བྱས་པ་ཉིད་ན་བྱས་པ་ཉིད་དོ་ཞེས་པའི་དབང་དུ་བྱས་པ་ཡིན་ནོ། །ལོ་མ་ལ་
སོགས་པ་སྙི་བ་རྣམས་ཀྱི་རྗེན་པའི་ཚད་ནི་ཁ་དོག་གྱུར་པའི་མདུན་རོལ་རྗེན་པ་དེ་ཉིད་
ཡིན་པའོ། །ཁ་དོག་གྱུར་ནས་ནི་དེ་བཙོས་ཀྱང་རྗེན་པ་བཙོས་པའི་ཉེས་པ་མེད་དོ། །འོ་མ་
ལ་སོགས་པ་ཁུ་བ་རྣམས་ཀྱི་རྗེན་པའི་ཚད་ནི་ལན་གཉིས་ཁོལ་བར་གྱུར་པ་ཉིད་ཀྱི་
མདུན་རོལ་ཏུ་རྗེན་པ་དེ་ཉིད་ཡིན་པའོ། །དེས་ན་ལན་གཉིས་ཁོལ་ནས་ནི་སླར་བསྐོལ་
ཀྱང་རྗེན་པ་བཙོས་པའི་ཉེས་པ་མེད་དོ། །ལུང་སྨན་གྱི་གཞི་ལས། འོ་མ་ལ་སོགས་པའི་
རྫས་ཀྱི་ཁུ་བ་རྣམས་གང་གི་ཚེ་ལན་གཉིས་ལན་གསུམ་དུ་བསྐོལ་བར་གྱུར་པ་དེའི་ཚེ་
བྱིན་ལེན་བྱས་ཏེ་བསྐོལ་ནས་སྤྱད་པར་བྱ་སྟེ། འདི་ལ་འགྱོད་པར་མི་བྱའོ། །ཞེས་དང༌།
ཕྲེང་རྒྱུད་ལས། འོ་མ་ལ་སོགས་ལན་གསུམ་ཁོལ། །ཞེས་ལན་གསུམ་གསུངས་པ་ལན་
གསུམ་ཁོལ་ན་ཡང་རྗེན་པ་དང་བྲལ་བ་ཡིན་པས་དེ་ལྟར་གསུངས་པ་ལས་མ་མཐའ་ལན་
གཉིས་ཁོལ་ན་ཡང་རྗེན་པ་དང་བྲལ་བའི་ཚད་དུ་འགྲོའོ། །འོ་མ་བསྐོལ་བ་ལས་བྱུང་བའི་
མར་རྗེན་པ་མིན་པར་གསུངས་པས་འབྲུ་བཙོས་པ་ལས་བྱུང་བའི་འབྲུ་མར་རྗེན་པ་མིན་
ནམ་སྙམ་མོ། །རྒུན་འབྲུམ་ལ་སོགས་པ་མེས་རུང་བར་བྱས་པ་ནི་མུ་བཙོས་པ་མ་ཡིན་ཏེ་
བཙོས་པ་ཡིན་ནོ། །དེས་ན་མཚམས་ཀྱི་ནང་དུ་མེས་རུང་བ་མི་བྱ་ཞིང་དགེ་སློང་གིས་མེས་
རུང་བ་མི་བྱ་སྟེ། རིམ་བཞིན་མཚམས་ཀྱི་ནང་དུ་བཙོས་པའི་ཉེས་བྱས་དང་དགེ་སློང་གིས་
བཙོས་པའི་ཉེས་བྱས་སུ་འགྱུར་བའི་ཕྱིར་རོ། །དེ་ཡང་མེས་རུང་བ་བྱེད་ན་མེས་རེག་པ་
ཙམ་གྱིས་རྗེན་པ་བཙོས་པའི་ཉེས་པར་འགྱུར་གྱི་ཚོས་ཟིན་ལ་ནི་མི་ལྟོས་སོ། །རུང་ཁང་

མ་ཡིན་པའི་མཚམས་ཀྱི་ནང་ནས་སྐྱེས་པའི་ཤིང་ལྗོན་པའི་ཡལ་ག་དང་འབྲེལ་བའི་
འབྲས་བུ་མཚམས་ཀྱི་ཕྱི་རོལ་ཏུ་འཕྱང་བ་ན་འབྲས་བུ་དེ་ཞག་ལོན་པ་ཉིད་ཡིན་ནམ་ཞེ་ན།
ཤིང་ཏོག་ལ་སོགས་པ་རུང་བའི་ས་ན་འདུག་པའི་རུང་བའི་སར་འགྲུབ་པ་ཉིད་རང་ཉིད་
སྐྱེ་བ་གང་ལ་རག་ལས་པ་རྩ་བ་དང་སྡོང་པོ་རུང་བ་མ་ཡིན་པའི་ས་ན་འདུག་པ་ལ་འབྲས་
བུ་དེ་ནི་ནང་དུ་ཞག་མ་ལོན་པ་ཉིད་མ་ཡིན་ནོ། །དེ་ལྟར་ལུང་བྲམ་ཟེ་བུ་མོའི་ཞུས་པ་ལས།
མི་རུང་བའི་སར་ཤིང་སྐྱེས་ལ་རུང་བའི་སར་འབྲས་བུ་ལྟུང་ན་འཚལ་དུ་རུང་ངམ། ཨུ་པཱ་
ལི་མི་རུང་ངོ་། །ཞེས་སོ། །དེ་ཡང་མི་རུང་བའི་ས་ན་ཞག་མང་དུ་གནས་པའི་རྩ་བ་ལ་རག་
ལས་པའི་ཕྱིར་རོ། །དེ་ལ་སྐྱེ་བའི་རྒྱུན་ཡལ་ག་དང་འབྲེལ་བའི་འབྲས་བུ་རུང་བའི་སར་
འཕྱང་བ་ལྟ་བུ་སྐྱེ་བའི་རྒྱུན་དང་མ་བྲལ་བ་དང༌། ཡལ་ག་དེ་ལས་འབྲས་བུ་མིས་མ་
བརྩལ་བར་རང་བྲུལ་ནས་རུང་བའི་ས་ན་འདུག་པ་སྐྱེ་བའི་རྒྱུན་དང་བྲལ་བ་སྟེ་གཉིས་ཀ་
ཡང་ཞག་ལོན་པ་ཡིན་པར་ཊཱི་ཀ་ལས་བཤད་དོ། །དེའི་ཤུགས་ལ་རུང་བའི་ས་ནས་སྡོང་
པོ་སྐྱེས་པ་ཡལ་ག་མི་རུང་བའི་སར་འཕྱང་བས་ཤིང་ཐོག་མི་རུང་བའི་ས་ན་འདུག་པ་དེ་
ཡང་དེ་ཙམ་གྱིས་ཞག་ལོན་པ་མིན་ནོ། །འོན་ཀྱང་ཞུ་བ་ལས། རུང་བའི་ས་ལས་ཤིང་ཞིག་
སྐྱེས་ལ་མི་རུང་བའི་སར་འབྲས་བུ་ལྷུང་ན་འཚལ་དུ་རུང་ངམ། དེ་སྟེ་ཞག་གཅིག་མ་ལོན་
པར་གྱུར་ན་ནི་བཟའ་བར་བྱའོ། །ཞེས་དང༌། བྲམ་ཟེའི་བུ་མོས་ཞུས་པ་ལས། རུང་བའི་
སར་ཤིང་སྐྱེས་ལ། མི་རུང་བའི་སར་འབྲས་བུ་ལྟུང་ན་འཚལ་དུ་རུང་ངམ། ཨུ་པཱ་ལི་རུང་
སྟེ། ཞག་མ་ལོན་པར་གྱུར་པ་ནའོ། །ཞེས་གསུངས་པ་དེ་དག་གི་ཤུགས་ཀྱིས་ཞག་གཅིག་
ལོན་ན་བཟར་མི་རུང་བར་བསྟན་པ་ནི་སྔ་མ་དང་མི་འདྲ་བར་འདིར་འབྲས་བུ་བྲུལ་ནས་
དེར་ཞག་ལོན་ན་ཞག་ལོན་དུ་འགྱུར་བའི་དོན་དུ་དགོངས་སམ་དཔྱད་པར་བྱའོ། །དེ་
བཞིན་དུ་མཚམས་ནང་དུ་ཞག་ལོན་པའི་བ་ལས་བྱུང་བའི་འོ་མ་ཡང་ཞག་ལོན་པ་ཉིད་
ཡིན་ནོ། །ཞག་ལོན་པའི་འོ་མ་ལས་གྱུར་པའི་ཞོ་ཡང་ཞག་ལོན་པ་ཉིད་ཡིན་ཏེ། དུས་སུ་
རུང་བའི་གནས་སྐབས་ལས་གཞན་དུ་མ་གྱུར་པའི་ཕྱིར་རོ། །ཞག་ལོན་པའི་འོ་མ་དང་ཞོ་

ལས་བྱུང་བའི་མར་དང་ཕྱུར་ཁུ་ནི་ཞག་ལོན་པ་ཞིག་སྟེ། སྨན་གྱི་རིགས་གཞན་དུ་གྱུར་
པའི་ཕྱིར་རོ། །མཚམས་ཀྱི་ནང་དུ་ཞག་ལོན་པའི་ས་བོན་མཚམས་ཀྱི་ཕྱི་རོལ་ཏུ་བཏབ་པ་
ལས་མྱུ་གུ་སྐྱེས་པ་དེ་ནི་ཞག་ལོན་པ་ཞིག་སྟེ། སྐྱེ་བ་གཞན་ཡིན་པའི་ཕྱིར་རོ། །འཚེད་
པར་བྱེད་པའི་གང་ཟག་དང་བཙོ་བར་བྱ་བའི་རྫས་གཉིས་ཀ་རུང་ཁང་མ་ཡིན་པའི་
མཚམས་ནང་ན་འདུག་སྟེ་ཟས་བཙོས་ན་མཚམས་བཙོས་སུ་འགྱུར་བ་ཁོ་ནར་མ་ཟད་
འཚེད་པར་བྱེད་པའི་གང་ཟག་དེ་མཚམས་ཀྱི་ཕྱི་རོལ་ན་འདུག་གམ་རུང་ཁང་ན་འདུག་
ཀྱང་བཙོ་བར་བྱ་བའི་རྫས་ཀྱི་སྣོད་དེ་ནི་རུང་ཁང་མ་ཡིན་པའི་མཚམས་ནང་གི་ཕྱོགས་ན་
འདུག་ན་རྒྱུ་དེས་ཀྱང་མཚམས་ནང་གི་སུ་དེར་རྫས་དེ་བཙོས་པ་ཉིད་ཀྱི་ཉེས་པར་འགྱུར་
བ་ཡིན་ནོ། །བཙོ་བར་བྱ་བའི་རྫས་མཚམས་ཀྱི་ཕྱི་རོལ་ལྟ་བུ་རུང་བའི་ས་ན་འདུག་སྟེ་
བཙོས་ན་འཚེད་པར་བྱེད་པ་རུང་ཁང་མ་ཡིན་པའི་མཚམས་ཀྱི་ནང་མི་རུང་བ་དེ་ན་
འདུག་པ་ཉིད་ཀྱིས་ནི་རྫས་དེ་མཚམས་ཀྱི་ནང་དུ་བཙོས་པར་མི་འགྱུར་རོ། །མེ་མདག་
ནི་སྣོད་དང་འདྲ་བ་མ་ཡིན་པ་ཉིད་མ་ཡིན་ནོ། །སྣོད་དང་འདྲ་བ་ཉིད་ཡིན་པ་དེས་ན་
མཚམས་ཀྱི་ནང་ན་འདུག་པའི་མེ་མདག་གི་སྟེང་དུ་རྫས་སྲེག་པ་ནི་མཚམས་ཀྱི་ནང་དུ་
བཙོས་པ་ཉིད་ཡིན་ནོ། །ཊི་ཀ་ལས། མེ་ལྕེའི་སྟེང་དུ་སྲེག་པ་ནི་མ་ཡིན་ཏེ། མེ་ལྕེ་ནི་ནམ་
མཁའ་དང་འདྲ་བ་ཉིད་ཡིན་པའི་ཕྱིར་རོ་ཞེས་པ་ནི་ནམ་མཁའ་དང་འདྲ་བར་མཚམས་
གཞན་ཡིན་པའི་ཕྱིར་རོ་ཞེས་པའོ། །དེ་བཞིན་དུ་རང་འགྲེལ་ལས། མེ་ཞེས་བྱ་བ་ནི་སོལ་
བ་རྣམས་ལ་ཡིན་གྱི་འོད་འཕྲོ་བ་རྣམས་ལ་མ་ཡིན་ཏེ། ནམ་མཁའ་དང་འདྲ་བ་ཉིད་ཡིན་
པའི་ཕྱིར་རོ། །ཞེས་སོ། །མཚམས་ནང་གི་མེ་དེ་ལས་སྐྱེས་བུས་རྩོལ་བས་མཚམས་ཀྱི་ཕྱི་
རོལ་ཏམ་རུང་ཁང་དུ་ཕྱུང་བ་དང་མེ་མདག་འགྲིལ་ལམ་མེ་ལྕེ་རླུང་གིས་ཁྱེར་ཏེ་མཚམས་
ཀྱི་ཕྱི་རོལ་ཏམ་རུང་ཁང་དུ་མེ་རང་བྱུང་བ་ཉིད་ཀྱི་མེ་དེས་དེར་བཙོས་པ་དག་ནི་གང་དུ་
བཙོས་པའི་གཞི་དེ་མི་རུང་བའི་ས་དེ་ཉིད་མ་ཡིན་ནོ། །དེས་ན་མེ་དེ་དང་པོ་མཚམས་ནང་
ནས་བྱུང་ཡང་དེས་གནས་གཞན་མཚམས་ཀྱི་ཕྱི་རོལ་ཏམ་རུང་ཁང་དུ་བཙོས་པ་ལ་

མཚམས་བཙོས་ཀྱི་ཉེས་པ་མེད་དོ། །རུང་ཁང་མ་བཅད་པའི་མཚམས་ཀྱི་ཉེ་འཁོར་ནི་
གནས་ཀྱི་ཁོངས་སུ་གཏོགས་པ་ཉིད་ཡིན་ནོ། །དེས་ན་ཉེ་འཁོར་དུ་ཟས་བཙོས་ན་
མཚམས་བཙོས་སུ་འགྱུར་ལ་ཉེ་འཁོར་དུ་ཟས་བཞག་ན་ཡང་ཞག་ལོན་དུ་འགྱུར་རོ། །ཉེ་
འཁོར་གྱི་ཚད་ཅི་ཙམ་ཞེ་ན། རྩིག་པའི་ཕྱི་རོལ་ནས་བརྩམས་ཏེ་འདོམ་གང་ངོ༌། །དེས་ན་
འདོམ་གང་ཚུན་ཆད་དུ་མཚམས་བཙོས་དང་ཞག་ལོན་གྱི་ཉེས་པ་འབྱུང་ངོ་། །གལ་ཏེ་རུང་
ཁང་བཅད་ན་ནི་རུང་ཁང་གི་ཉེ་འཁོར་འདོམ་གང་ཡང་རུང་ཁང་ཉིད་ཡིན་ཏེ། ལུང་ལས།
ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་
པའི་ཁང་པར་བགྱིའོ་ཞེས་གསུངས་པས་སོ། །གནས་ནི་གཉིས་ཏེ་སྟེང་གཡོགས་པ་དང་
མ་གཡོགས་པའོ། །མ་གཡོགས་པའི་དབང་དུ་བྱས་ནས། སྟེང་དུ་ནམ་མཁའ་ལ་མགོ་
བོས་བསླེབས་པ་མན་ཆད་གནས་ཉིད་ཡིན་ནོ་ཞེས་སྦྱར་ཏེ་དེ་མན་ཆད་དུ་མཚམས་བཙོས་
དང་ཞག་ལོན་དུ་འགྱུར་བ་ཉིད་དོ། །ཡན་ཆད་དུ་མི་འགྱུར་རོ། །སྟེང་གཡོགས་པའི་དབང་
དུ་བྱས་ནས་གནས་ཀྱི་ནང་གི་ནམ་མཁའ་ཡང་ངོ་སྟེ་གནས་ཉིད་ཡིན་ནོ་ཞེས་སྦྱར་ཏེ་ནང་
དེར་མཚམས་བཙོས་དང་ཞག་ལོན་དུ་འགྱུར་རོ། །འོག་ཁང་རུང་བའི་ཁང་པ་ལགས་ན་
དེའི་སྟེང་གི་ཡང་ཐོག་གཞན་ཡང་རུང་བའི་ཁང་པ་དེ་ཉིད་ཡིན་ནོ། །དེ་ཡང་འོག་ཁང་དགེ་
སློང་ལ་དབང་ལ་སྟེང་གི་ཡང་ཐོག་ཁྱིམ་པ་ལ་དབང་བ་ལྟ་བུ་མ་ཡིན་ནའོ། །དགེ་སློང་གི་
གནས་སམ་དགེ་འདུན་གྱི་གནས་སུ་གཞན་ཁྱིམ་པ་ཞིག་གིས་དབང་བྱས་ཏེ་ཁྱིམ་པ་དེ་
གནས་པ་ཉིད་ནི་དགེ་སློང་དེ་ན་གནས་ཀྱང་ཁྱིམ་པ་ལས་གཞན་གྱི་སྟེ་གཞན་དགེ་སློང་གི་
གནས་ཉིད་མ་ཡིན་ནོ། །དེས་ན་དེར་ཟས་བཙོས་སམ་ཞག་ལོན་པར་བཞག་ཀྱང་
མཚམས་བཙོས་དང་ཞག་ལོན་དུ་མི་འགྱུར་རོ། །འབྲལ་བའི་སྐབས་སུ། གཞན་གནས་
པས་གཞན་གྱི་གནས་མི་ཉམས་སོ་ཞེས་གསུངས་པ་དགེ་སློང་དབང་ཆེ་བ་ལ་དགོངས་སོ། །
གཞན་ཡང་རིང་འགྲེལ་ལས། དགེ་ཚུལ་རྣམས་ཀྱི་གང་ཟག་གི་གནས་དང༌། དགེ་ཚུལ་
འཚོགས་པས་སྤྱིར་དབང་བའི་གནས་དེ་ནི་དགེ་སློང་གི་གནས་ཉིད་མ་ཡིན་ནོ། །དགེ་

སློང་གི་གནས་སམ་དགེ་སློང་དགེ་འདུན་གྱི་གནས་ན་དགེ་ཚུལ་ཙམ་གནས་སུ་ཟིན་ཀྱང་
དེ་ལྟ་མོད་ཀྱི། དེ་དགེ་སློང་གི་གནས་ཉིད་ཡིན་ཏེ། དགེ་ཚུལ་རྣམས་ནི་དགེ་སློང་གི་
འཁོར་ཡིན་པའི་ཕྱིར་རོ་ཞེས་གསུངས་སོ། །གཉིས་པ་འཚོ་བའི་བར་དུ་བཅང་བ་བཟའ་
བའི་དུས་ཀྱི་དམིགས་བསལ་ནི། ལག་ཉར་བླངས་པ་དང་ནང་དུ་བཙོས་པ་དང་དགེ་སློང་
གིས་བཙོས་པ་དེ་དག་དུས་ཀྱི་ཕྱིར་དགག་པ་མཛད་པར་འཚོ་བའི་བར་དུ་བཅང་བ་དག་
ནི་མ་བསྡུས་པ་ཉིད་ཡིན་ནོ། །ཞེས་གསུངས་ཏེ། ལག་ཉར་བླངས་པ་དང་། མཚམས་ཀྱི་
ནང་དུ་བཙོས་པ་དང༌། དགེ་སློང་གིས་བཙོས་པ་དེ་དག་མུ་གེ་མ་བྱུང་བ་དང་གསོག་
འཇོག་ཏུ་འགྱུར་བའི་དུས་ཀྱི་ཕྱིར་དགག་པ་མཛད་པར་རམ་མཛད་པ་དེའི་ཁོངས་སུ་འཚོ་
བའི་བར་དུ་བཅང་བ་བྱིན་གྱིས་བརླབས་པ་དག་ནི་མ་བསྡུས་པ་ཉིད་ཡིན་ཏེ། དེ་ནི་དུས་
ཐམས་ཅད་དུ་བཟར་རུང་བ་ཡིན་ནོ། །དེ་ཡང་ལག་ཉར་བླངས་པ་སོགས་མུ་གེའི་ཚེ་
གནང་། མུ་གེ་མིན་པའི་ཚེ་བཀག་པ་དང་། མུ་གེའི་ཚེ་ཡང་སྔ་དྲོ་ལག་ཉ་ལ་སོགས་པར་
གྱུར་པ་སྔ་དྲོ་གནང་གི་ཕྱི་དྲོ་བཀག་པ་དང༌། ཕྱི་དྲོ་དེ་དག་ཏུ་གྱུར་པ་ཡང་ཐུན་ཚོད་ཀྱི་
མཐའ་ཚུན་ཆད་དུ་བཟའ་བར་བྱ་ཞིང་ཐུན་ཚོད་ཡོལ་ནས་བཀག་ལ། འཚོ་བཅང་གི་སྨན་
བྱིན་རླབས་ཅན་ནི་དེ་ལྟ་བུ་མིན་ནོ། །དེ་ཡང་འཚོ་བའི་བར་དུ་བཅང་བ་བྱིན་གྱིས་མ་
བརླབས་པ་རྣམས་ནི་གསོག་འཇོག་ཏུ་འགྱུར་བའི་དུས་ཀྱི་ཕྱིར་དགག་པ་མཛད་པར་
བསྡུས་པ་ཡིན་ནོ། །མདོ་འདིས་ནི་དངོས་ཤུགས་ཀྱི་བཅས་པ་བཞི་བསྟན་ཏེ། ལག་ཉ་ལ་
སོགས་པ་དེ་དག་ནི་མུ་གེ་མ་བྱུང་བའི་དུས་ཀྱི་ཕྱིར་དགག་པ་མཛད་ཅེས་དངོས་སུ་བསྟན་
པས། དེ་དག་མུ་གེའི་དུས་སུ་གནང་ཞེས་ཤུགས་ཀྱིས་བསྟན་ཏོ། །སྨན་གང་ཡིན་ཡང་
གསོག་འཇོག་ཏུ་འཇོག་པ་ནི་མུ་གེའི་དུས་ཀྱི་ཕྱིར་ཡང་དགག་པ་མཛད་དེ། ཟས་གསོག་
འཇོག་ཏུ་གཞག་ཏུ་ཡོད་ན་ཟས་ཀྱིས་ཕོངས་པ་ཉིད་ཀྱང་མ་ཡིན་ལ། གསོག་འཇོག་ཏུ་
བཞག་པས་མང་དུ་འཕེལ་བ་ལ་སོགས་པའི་དགག་བྱ་ཡོད་པའི་ཕྱིར་རོ། །འཚོ་བའི་བར་དུ་
བཅང་བ་བྱིན་གྱིས་བརླབས་པ་དག་ནི། མུ་གེ་མ་བྱུང་བའི་དུས་སུ་ལོངས་སྤྱད་པ་དགག་

པ་དང་གསོག་འཇོག་ཏུ་འཇོག་པ་དགག་པ་མཛད་པར་མ་བསྡུས་པ་ཉིད་ཡིན་ཏེ། བྱིན་
རླབས་ཅན་དེ་ནི་དུས་ཐམས་ཅད་དུ་བཟར་རུང་ཞིང་བྱིན་གྱིས་བརླབས་པས་གསོག་
འཇོག་གི་ཉེས་པ་ཁེགས་པའི་ཕྱིར་རོ། །ཐུན་ཚོད་དུ་རུང་བ་དང་ཞག་བདུན་པར་བྱིན་
གྱིས་བརླབས་པ་ཡང་དེ་བཞིན་དུ་ཤེས་པར་བྱའོ། །གསུམ་པ་འབག་པའི་བྱེད་པ་དེ་
བསལ་ཐབས་དང་བཅས་པ་ནི། འབགས་པ་ནི་ཟས་ཀྱི་ཕྱེད་ཉིད་དོ། །ཁ་དྲི་མ་ཅན་གྱིས་
བཟའ་བ་དང་བཏུང་བ་དག་ཀྱང་ངོ་། །དེའི་ཕྱི་རོལ་ནི་ལྕི་བའམ་སས་ཀུན་ནས་དྲུད་དེ་
ཆུས་བཤལ་ན་དག་པ་ཡིན་ནོ། །ནང་ནི་ཆུ་མཁུར་བ་དོའམ་གསུམ་གྱིས་བཤལ་ནའོ། །
ལྷུང་བཟེད་ནི་བསམ་པ་ཐག་པས་ལན་གཉིས་ལན་གསུམ་བཀྲུ་བཤལ་བྱས་ན་སྒྲ་མི་སྙན་
ཡང་དག་པ་ཉིད་ཡིན་ནོ། །རྩི་ལངས་པ་ལ་ནི་ཉེས་པ་མེད་དོ། །འབགས་པ་མེད་པར་རེག་
པ་ལ་ཡང་ངོ་། །འདག་རྫས་སམ་ལྕི་བའམ་ས་གང་ཡང་རུང་བས་ལན་གསུམ་བཀྲུས་པ་
ལ་སྣུམ་པ་ཉིད་ཀྱང་ངོ་། །ལངས་པ་བསལ་བར་བྱ་བ་ཉིད་དོ། །འབགས་པའི་ཕྱོགས་དེ་ཉི་
ཚེ་བཀྲུ་བར་བྱ་བ་ཉིད་དོ། །བུམ་པ་ལ་སོགས་པ་སྣུམ་བག་ཅན་དག་སྣུམ་མེད་པར་བྱ་
བའི་ཕྱིར་ཆུའི་རྫིང་བུ་ཟབ་མོའི་ནང་དུ་གཞུག་གོ །ཉའམ་རུས་སྦལ་ལམ་སྦལ་བའམ་ཆུ་
སྲིན་བྱིས་པ་གསོད་དམ་ཉ་ཁྱི་བ་དག་གིས་མ་ལུས་པར་བལྡགས་ཀྱི་བར་དུ་གཞག་གོ །
བསྲེགས་པས་ཀྱང་སྣུམ་མེད་པ་ཉིད་དུ་འགྱུར་རོ། །སྣུམ་མེད་པར་གྱུར་པ་ནི་བཀྲུ་བས་སོ། །
འདག་རྫས་སམ་ལྕི་བས་འདག་པ་ཉིད་དོ། །ཞེས་གསུངས་ཏེ། ལྷུང་བཟེད་ལ་སོགས་པ་
ལ་གསོག་འཇོག་ཏུ་གྱུར་པའི་ཟས་ཀྱིས་འབགས་པ་སྟེ་འབྱར་བར་གྱུར་པ་ནི་ཟས་ཚད་
ལོངས་ཀྱི་ཕྱེད་ཉིད་དོ། །དེས་ན་དེ་ཟོས་ན་ཡང་ལྟུང་བྱེད་ཀྱི་ཕྱེད་ཉེས་བྱས་སོ། །འདི་ནི་
ལུང་རྣམཾ་འབྱེད་ལས། དགེ་སློང་གིས་ལྷུང་བཟེད་དང་ཁ་གཟར་དང་ལྡེ་མིག་ཀྱོག་པོ་
གསོག་འཇོག་བྱས་པས་འབགས་པ་ཟ་ན་ཉེས་བྱས་སུ་འགྱུར་རོ། །ཞེས་གསུངས་ཏེ། དེ་
ལ་ལྟུང་བྱེད་དུ་མི་འགྱུར་བ་ནི་ཟས་ཁམ་དུ་མ་ལོངས་པས་ཚད་དང་ལྡན་པའི་ཡན་ལག་མ་
ཚང་བའི་ཕྱིར་རོ། །ཁ་ཟས་ཀྱི་ཚིག་མ་ཁའི་གསེབ་ཏུ་ཆགས་པ་ཐུན་འདས་ན་གསོག་

འཇོག་ཏུ་འགྱུར་བར་འགྲེལ་ཆུང་ལས་གསུངས་པས་དེ་ལྟར་ཁའི་ནང་མ་དག་པ་ཁ་དྲི་མ་
ཅན་གྱིས་བཟའ་བ་ཟོས་པ་དང་། བཏུང་བ་འཐུང་བ་དག་ཀྱང་ཁའི་དྲི་མ་དེ་ཟས་ཚད་
ལོངས་ཀྱི་ཕྱེད་ཉིད་ཡིན་པས་ཉེས་བྱས་འབྱུང་ངོ༌། །ཁ་བཀྲུས་ཏེ་ཟ་བ་དང་འཐུང་བ་ལ་ནི་
ལྟུང་བ་མེད་དོ། །ཅི་ཙམ་གྱིས་ན་ཁ་དག་པ་ཡིན་ཞེ་ན། ཁ་དེའི་ཕྱི་རོལ་མཆུ་གཉིས་ནི་ལྕི་
བའམ་སས་ཀུན་ནས་དྲུད་དེ་ཆུས་བཤུལ་ན་དག་པ་ཡིན་ནོ། །ཁོའི་ནང་ནི་ཆུ་མཁུར་བ་
དོའམ་གསུམ་གྱིས་བཤུལ་ན་དག་པར་འགྱུར་བའོ། །དེ་ཡང་འགྲེལ་ཆུང་ལས། ཁའི་
ནང་ནི་ནངས་པར་དང་དྲོ་ཟོས་པའི་འོག་ཏུ་སོ་ཤིང་ཟོས་ལ་ལན་གསུམ་ཆུས་དག་པར་
བཀྲུའོ། །ཕྱི་དྲོ་སྐོམ་འཐུངས་ནའང་ལན་གསུམ་དུ་ཆུས་དག་པར་བཀྲུའོ། །ཞེས་སོ། །
དེང་སང་ཟས་ཀྱི་ཚེ་སྔ་ཆབ་དང་ཕྱི་ཆབ་ལེན་པ་ཡང་ཁའི་ཕྱི་ནང་ལ་ཟས་ཀྱི་དྲི་མ་ཡོད་པ་
རྣམས་འདག་པའི་ཆེད་དུ་ཡིན་པས་ན་ཆུའི་ཐིགས་པ་ཙམ་ཁར་བླངས་པས་མི་ཆོག་པར་
འདི་ལྟར་བཀྲུ་དགོས་སོ། །ལྷུང་བཟེད་ཅི་ཙམ་གྱིས་དག་པ་ཡིན་ཞེ་ན། ལྷུང་བཟེད་ནི་
བསམ་པ་ཐག་པས་ལན་གཉིས་སམ་གསུམ་དུ་བཀྲུ་ཞིང་བཤལ་བར་བྱས་ན་ལྷུང་བཟེད་
ལ་སོར་མོས་སྒྲ་འབྱིན་པར་བྱེད་པ་ན་སྒྲ་མི་སྙན་ཏེ་སྒྲ་སྙན་པོ་སིང་སིང་པོ་མ་བྱུང་དུ་ཟིན་
ན་ཡང་དག་པ་ཉིད་ཡིན་ནོ། །ལྷུང་བཟོད་བཀྲུ་བཤལ་བྱེད་ཚེ་རྩི་ལངས་པ་སྟེ་རྩི་གོག་པ་
ལ་ནི་ཆུད་ཟ་བ་མ་སྤངས་པའི་ཉེས་པ་མེད་དོ། །ལྷུང་བཟེད་ཟས་ཀྱིས་འབགས་པའམ་
གོས་པ་མེད་པར་བཟའ་བར་བྱ་བ་ལ་ལྷུང་བཟེད་རེག་པ་ལ་ཡང་ཉེས་པ་མི་འབྱུང་ངོ༌། །
དེ་ལྟར་ཊཱི་ཀ་ལས། ལྷུང་བཟེད་བཟའ་བར་བྱ་བ་ལ་རེག་ཀྱང་འབགས་པ་མེད་ན་དེ་ལ་
ཡང་ཉེས་པ་མེད་དོ་ཞེས་གསུངས་སོ། །ལྷུང་བཟེད་ཉིད་བུལ་ཏོག་ལ་སོགས་པའི་འདུག་
རྫས་སམ་ལྕི་བའམ་ས་གང་ཡང་རུང་བས་ལན་གསུམ་བཀྲུས་པ་ལ་སྣུམ་པ་ཉིད་ཡོད་
ཀྱང་ཉེས་པ་མི་འབྱུང་ངོ༌། །དེ་ནི་ཐ་སྙད་དུ་བྱ་རིན་མི་ཆོག་པའི་ཕྱིར་རོ་ཞེས་ཞུ་བ་ལས་སོ། །
ལྷུང་བཟེད་དག་པར་བྱས་པ་ལ་སྣུམ་བག་གམ་ཚོན་རྩིའི་བག་སྐོམ་ལ་སོགས་པ་དང་
འཕྲད་པས་ལངས་པ་བསལ་བར་བྱ་བ་ཉིད་དོ། །འབགས་པ་མེད་པར་རེག་པ་ལ་ཡང་

ངོ་ཞེས་སྨོས་ན་འབགས་པར་གྱུར་ན་ཇི་ལྟར་བྱ་ཞེ་ན། ལྷུང་བཟེད་ཀྱི་ཕྱོགས་གང་དུ་ཟས་
ལ་སོགས་པས་འབགས་པར་གྱུར་ན་འབགས་པའི་ཕྱོགས་དེ་ཉི་ཚེ་བཀྲུ་བར་བྱ་བ་ཉིད་དོ། །
རིལ་གྱིས་ནི་བཀྲུ་མི་དགོས་སོ། །སྣུམ་གྱི་སྣོད་བྱས་པའི་བུམ་པ་ལ་སོགས་པ་སྣུམ་བག་
ཅན་དག་སྣུམ་མེད་པར་བྱ་བའི་ཕྱིར་ཆུའི་རྫི་ང་བུ་ཟབ་མོའི་ནང་དུ་དཔྱངས་ཏེ་གཞུག་གོ །
དུས་ཇི་སྲིད་ཀྱི་བར་དུ་གཞུག་པར་བྱ་ཞེ་ན། ཉའམ་རུས་སྦལ་ལམ། སྦལ་བའམ་ཆུ་སྲིན་
བྱིས་པ་གསོད་དམ། ཉ་ཁྱི་བ་དག་གིས་སྣུམ་བག་མ་ལུས་པར་བལྡགས་ཀྱི་བར་དུ་
གཞག་གོ །ཆུ་སྲིན་བྱིས་པ་གསོད་ཅེས་པ་དེ་ནི་དགེ་བཤེས་ཆོས་གྲགས་ཀྱིས་མཛད་པར་
གྲགས་པའི་བརྡ་དག་མིང་ཚིག་གསལ་བ་རྒྱ་ཡིག་ཏུ་བསྒྱུར་བ་ལས། རྒྱ་ནག་པ་རྣམས་
ཀྱིས་འུ་ཡས་ཞེས་གྲགས་པ་དེ་ཡིན་པར་བཤད་དོ། །དེ་ནི་མཚོ་དང༌། མཚོ་ཁའི་བྱེ་མ་
སོགས་སུ་གནས་པ། ལུས་བོང་ཆེ་བ། མཆུ་རིང་ཞིང་ཁ་ཆེ་བ། མཇུག་མ་རིང་བ། རྐང་
ལག་བཞི་པ། ཀོག་ནས་འགྲོ་བ། ཁ་དོག་ཕལ་ཆེར་ནག་པོ་ཤས་ཆེ་བའི་ཁམ་ལྗང་དུ་
འདུག་པ། གདུག་རྩུབ་ཆེ་བ། ཆུ་ལ་བརྒལ་བའི་བ་ལང་སོགས་གསོད་པར་བྱེད་པ་ཞིག་
གོ །བོད་སྐད་ལ་མིང་གཞན་ཉ་ཆེན་རྨིགས་པ་ཅན་ཟེར་རོ། །བུམ་པ་ལ་སོགས་པ་སྣུམ་
ཅན་དག་ཡང་ན་མེར་བསྲེགས་པས་ཀྱང་སྣུམ་མེད་པ་ཉིད་དུ་འགྱུར་རོ། །དེ་ལྟར་
བལྡགས་པ་དང་བསྲེགས་པས་སྣུམ་མེད་པ་དེ་དག་ཇི་ལྟར་དག་ཅིང་གཙང་བར་བྱ་ཞེ་ན།
དེ་ལྟར་བལྡགས་པའམ་བསྲེགས་པས་སྣུམ་མེད་པར་གྱུར་པ་ནི་བཀྲུ་བས་སོ་སྟེ་བཀྲུས་
པས་དག་ཅིང་གཙང་བར་འགྱུར་རོ། །གང་གིས་བཀྲུ་ཞེ་ན། བུལ་ཏོག་ལ་སོགས་པའི་
འདུག་རྫས་སམ་ལྕི་བས་བཀྲུས་ན་འདག་པ་ཉིད་དོ། །བཞི་པ་ཚྭ་ཆུ་སོགས་ཀྱི་བྱེད་པ་
བསལ་ཐབས་དང་བཅས་པ་ནི། ལན་ཚྭ་ལ་སོགས་པ་ཚྭ་ཆུ་དང་འགྱུར་བྱེད་ཀྱི་ཆུ་དང་
རྙོག་ཆུར་གྱུར་པ་ནི་ཕྱེད་ཉིད་དོ། །དེ་ནི་ཐམས་ཅད་ལ་དུས་མ་ཡིན་པར་ཡང་རུང་བ་ཉིད་
དོ། །ལན་ཚྭ་དང་འགྱུར་བྱེད་རང་གི་བྱ་བ་མི་བྱེད་པ་དག་ལ་ནི་མེད་པ་ཉིད་དོ། །ཐ་མ་ལ་
ནི་གཟུགས་བརྙན་བྱུང་ནའོ། །ཀེ་ཏ་ཀའི་འབྲས་བུས་ཆུ་ཤིན་ཏུ་དྭངས་པར་འགྱུར་རོ། །

འགྱུར་བྱེད་ཀྱིས་ཀྱང་ངོ་། །ཟན་གྱིས་ཀྱང་ངོ༌། །དེ་མི་འཇིག་པར་བྱ་བའི་ཕྱིར་སྣུམ་གྱིས་
བསྐུའོ། །འབྱུང་ཁུངས་དག་ཏུ་བཏབ་པ་མི་མངོན་པ་ནི་ཡོད་པའི་གྲངས་ཉིད་མ་ཡིན་ནོ། །
ཕྱོགས་གཅིག་ཏུ་འདྲེས་པར་གྱུར་ན་དེ་ཉི་ཚེ་བསལ་བ་ཉིད་ཡིན་ནོ། །ཁཱའི་མཆུས་རེག་པ་
ལ་ནི་ཐན་ཀོར་ཡང་ངོ་། །དེ་དང་འབྲེལ་བའི་རྒྱུན་གྱིས་རེག་པ་ནི་དེ་ལ་རེག་པ་ཉིད་མ་
ཡིན་ནོ། །ཞེས་གསུངས་ཏེ། ཚྭའི་བྱེ་བྲག་ལན་ཚྭ་དང་ཁ་རུ་ཚྭ་ལ་སོགས་པ་ཚྭ་ཆུ་རང་གི་
བྱ་བ་བྱེད་པ་ལན་ཚྭ་གུད་ནས་གདབ་མི་དགོས་པ་དང་། བ་ཚྭ་ཅན་གྱི་ཆུའམ་གོས་ཁ་དོག་
སྒྱུར་བར་བྱེད་པ་ཚུར་གྱི་ཆུ་ལྟ་བུ་འགྱུར་བྱེད་ཀྱི་ཆུ་དང༌། གཟུགས་བརྙན་མི་འབྱུང་བ་
རྙོག་ཆུར་གྱུར་པ་དེ་དག་གསོག་འཇོག་བྱས་པའམཾ་བྱིན་ལེན་མ་བྱས་པར་འཐུང་བ་ནི་
ལྟུང་བྱེད་ཀྱི་ཕྱེད་ཉེས་བྱས་སྐྱེད་པ་ཉིད་དོ། །དེ་ཡང་ཧུབ་གང་ཡན་ཆད་དུ་ལོངས་པའི་
ཚད་དུ་ཆོག་ནའོ། །ལྟུང་བྱེད་མི་རྫོགས་པ་ནི་དེ་དག་ངོ་བོ་ཡོངས་སུ་རྫོགས་པའི་སྨན་མ་
ཡིན་པའི་ཕྱིར་རོ། །ལན་ཚྭ་ལ་སོགས་པ་ཆུ་ལ་བཏབ་པ་ནི་འོག་ཏུ་འབྱུང་ཁུངས་དག་ཏུ་
ཞེས་པས་བསྟན་པར་འགྱུར་ལ་འདིར་དེ་ལྟར་བཏབ་པ་མ་ཡིན་པར་ལྷན་ཅིག་སྐྱེས་པའི་
དབང་དུ་བྱས་ནས་ལན་ཚྭ་ལ་སོགས་པ་དེ་ནི་ནད་པ་དང་ནད་པ་མ་ཡིན་པ་ཐམས་ཅད་ལ་
བྱིན་ལེན་བྱས་ན་མ་བཙགས་ཀྱང་དུས་མ་ཡིན་པར་ཡང་འཐུང་དུ་རུང་བ་ཉིད་དོ། །ལན་
ཚྭ་དང་འགྱུར་བྱེད་ཀྱི་ཆུ་རང་གི་བྱ་བ་མི་བྱེད་པ་སྟེ་རང་རང་གི་བྲོ་བ་མི་མངོན་པ་དག་
གསོག་འཇོག་བྱས་པའམ་བྱིན་ལེན་མ་བྱས་པར་འཐུང་པ་ལ་ནི་ཕྱེད་ཉིད་ཀྱང་མེད་པ་སྟེ་
ཉེས་བྱས་ཀྱི་ལྟུང་བ་ཡང་མེད་པ་ཉིད་དོ། །ཚྭ་ཆུ་འགྱུར་བྱེད་རྙོག་ཆུ་གསུམ་གྱི་ཐ་མ་རྙོག་
ཆུ་ལ་ནི་གཟུགས་བརྙན་བྱུང་ན་མེད་པ་ཉིད་དོ་ཞེས་སྦྱར་ཏེ་ཕྱེད་ཉིད་ཀྱང་མེད་པའོ། ། །
རྙོག་ཆུ་དེའི་ནང་དུ་ཤིང་ཀེ་ཏ་ཀའི་འབྲས་བུ་བཅུག་ན་ཀེ་ཏ་ཀའི་འབྲས་བུས་ཆུའི་རྙོག་མ་
ཞབས་སུ་སྙིགས་ཏེ་ཆུ་ཤིན་ཏུ་དྭངས་པར་འགྱུར་རོ། །དེའང་ཀེ་ཏ་ཀ་ཞེས་པ་ནི་ལེགས་
སྦྱར་གྱི་སྐད་དེ། བོད་སྐད་དུ་བསྒྱུར་ན་དྭངས་བྱེད་དམ་འགྲུང་བྱེད་ཟེར་རོ། །སོག་མེའི་
ཐལ་བ་ལ་སོགས་པ་འགྱུར་བྱེད་ཉིད་ཆུ་ནང་དུ་བཏབ་ན་དེ་ཉིད་ཀྱིས་ཀྱང་ངོ་སྟེ་ཆུ་ཤིན་ཏུ་

དྭངས་པར་འགྱུར་རོ། །ཟན་གྱིས་ཀྱང་ངོ་སྟེ་ཆུ་རྙོག་མ་ཅན་གྱི་ནང་དུ་ཟན་བཅུག་ནའང་
རྙོག་མ་དྭངས་པར་འགྱུར་རོ། །ཆུའི་ནང་དུ་གཞུག་པར་བྱ་བའི་ཟན་དེ་མི་འཇིག་པར་བྱ་
བའི་ཕྱིར་སྣུམ་གྱིས་བསྐུའོ། །ཁྲོན་པའམ་ཆུ་མིག་ལ་སོགས་པ་ཆུའི་འབྱུང་ཁུངས་དག་ཏུ་
ལན་ཚྭ་ལ་སོགས་པའི་ཟོས་བཏབ་པ་མི་མངོན་པ་ནི་ཡོད་པའི་གྲངས་ཉིད་མ་ཡིན་ནོ། །
དེས་ན་ཆུ་དེ་དག་བྱིན་ལེན་བྱ་མི་དགོས་ལ་ལག་ཉ་ལ་སོགས་པའི་ཉེས་པ་ཡང་མི་འབྱུང་
བ་ཉིད་དོ། །དེ་ལ་ལན་ཚྭ་དང་སྣུམ་དང་ཟན་ལ་སོགས་པའི་ཁ་ཟས་ཀྱི་བག་ཆགས་པ་
ཡོད་པར་མི་མངོན་ན་ཆུ་དྭངས་པའི་གྲངས་སུ་འགྲོ་བས་དེ་ལས་ལག་ཉ་ལ་སོགས་པའི་
ཉེས་པ་མི་འབྱུང་ཞིང་། གལ་ཏེ་ལན་ཚྭ་དང་འགྱུར་བྱེད་བཏབ་པ་མངོན་ན་དེས་གསོག་
འཇོག་དང་ལག་ཉ་ལ་སོགས་པའི་ཉེས་པ་སྐྱེད་ལ་བྱིན་ལེན་བྱས་ན་མ་བཙགས་ཀྱང་དུས་
མ་ཡིན་པར་ཡང་བཏུང་དུ་རུང་ངོ༌། །སྣུམ་དང་རྩམ་ཕྱེ་ལ་སོགས་པ་བཏབ་པ་མངོན་ན་
དེས་གསོག་འཇོག་དང་ལག་ཉ་ལ་སོགས་པའི་ཉེས་པ་བསྐྱེད་པས་བཙགས་ཏེ་བྱིན་ལེན་
བྱས་ན་དུས་མ་ཡིན་པར་བཏུང་དུ་རུང་ངོ་། །ཟས་ཀྱི་ཕྱོགས་གཅིག་ཏུ་རྨིག་པ་གཅིག་པའི་
ཤ་ལ་སོགས་པ་བཟར་རུང་བ་མ་ཡིན་པའམ་བྱིན་ལེན་མ་བྱས་པ་འདྲེས་པར་གྱུར་ན་
འདྲེས་པའི་ཕྱོགས་དེ་ཉི་ཚེ་བསལ་བར་བྱ་བ་ཉིད་ཡིན་ནོ། །ལྷག་མ་གཞན་ནི་བཟའ་བར་
བྱའོ། །ཟས་ལ་བྱ་ཁྭའི་སྟེ་ཁྭ་ཏའི་མཆུས་རེག་པ་ལ་ནི་རེག་པའི་ཕྱོགས་དེའི་ཐན་ཀོར་
ཡང་ངོ་སྟེ་བསལ་བར་བྱ་བ་ཉིད་ཡིན་ནོ། །དེ་ནི་བྱིན་ལེན་བྱས་ཟིན་པ་ཞིག་ནའང་གདོད་
བྱིན་ལེན་བྱས་ཏེ་བཟའོ་ཞེས་འགྲེལ་ཆུང་ལས་གསུངས་སོ། །རིལ་བ་དང་བུམ་པ་ལ་
སོགས་པ་དེ་དང་འབྲེལ་བའི་འོ་མ་ལ་སོགས་པའི་རྒྱུན་གྱིས་ལྷུང་བཟེད་ཟས་ཀྱིས་སྦགས་
པ་ལ་རེག་པ་ནི་རིལ་བ་ལ་སོགས་པ་དེ་ལ་རེག་པ་ཉིད་མ་ཡིན་ནོ། །དེས་ན་རིལ་བ་ལ་
སོགས་པར་ཡོད་པའི་འོ་མ་ལ་སོགས་པ་དག་བཙོག་པ་ཉིད་དུ་གྱུར་པ་མ་ཡིན་ནོ། །དགེ་
སློང་དག་ཁུ་བ་ཐམས་ཅད་ཀྱི་རྒྱུན་ནི་ཐུར་དུ་འབབ་ཀྱི་སྟེང་དུ་མི་འགྱུར་གྱི་འཐུང་བ་དེ་ལ་
ཐེ་ཚོམ་མ་བྱེད་ཅིག་ཅེས་ལུང་ལས་སོ། །མདོ་འདི་ནི་བཙོག་པ་ཉིད་སྤང་བའི་ཕྱིར་བྱས་སོ་

ཞེས་ཊཱི་ཀའོ། །ལྔ་པ་ལག་ཉ་སོགས་ཀྱི་དམིགས་བསལ་ལ་གཉིས། རེག་པ་སོགས་ཀྱི་
དམིགས་བསལ་དང༌། ཟ་བའི་དམིགས་བསལ་ལོ། །དང་པོ་ནི། ནོར་བ་དང་བརྗེད་
པས་ཀྱང་མ་ཡིན་ནོ། །དེ་གཉིས་ཀྱིས་སྤོས་པ་གཞག་པའི་ཕྱིར་ཡང་མ་ཡིན་ནོ། །གནས་
ཀྱི་ཐག་ཤིན་ཏུ་ཉེ་བར་བསྐུར་རོ། །གཡེལ་བས་ལག་ཉར་བླངས་པ་ཉིད་དང་བྱིན་ལེན་
བླངས་པ་ཉིད་ནི་མ་ཡིན་ནོ། །བྱིན་ལེན་སྟོབ་པར་འོས་པ་དང་འབྲེལ་བ་མ་བྲལ་བའི་
བླངས་པ་ཡང་མ་ཡིན་ནོ། །དེས་བཟུང་བའི་ཐག་པ་ལ་སོགས་པ་དང་འབྲེལ་བ་ནི་འབྲེལ་
བ་ཉིད་ཡིན་ནོ། །སྡོམ་པས་མཉམ་པ་ལྟ་བ་ཐ་མི་དད་པ་དག་གི་གསོག་འཇོག་བྱས་པ་
དང་བྱིན་ལེན་བྱས་པ་དང་ལག་ཉར་བླངས་པ་དག་ནི་གཅིག་པ་ཉིད་ཡིན་ནོ། །མཆོག་
དང་མཆོག་མ་ཡིན་པར་རོ། །སྐྱེས་པ་དང་བུད་མེད་དག་ནི་ཕན་ཚུན་ཁྱིམ་པ་དང་འདྲའོ། །
དགེ་ཚུལ་དག་གི་ལ་རེག་པ་ནས་སྦེད་པའི་བར་ལ་ཉེས་པར་མི་འགྱུར་བ་ནི་དེ་བཞིན་ནོ། །
ལྟོས་པ་དང་བཅས་པས་བྱིན་པ་ནི་བཏང་བ་ཉིད་མ་ཡིན་ནོ། །ལྟོས་པ་མེད་པར་བཏང་བ་
ལ་ལྟོས་པ་དང་བཅས་པ་ཉིད་ནི་ཕྱེད་ཉིད་དོ། །དེའི་ཕྱིར་དེ་བླང་བར་མི་བྱའོ། །ཤེས་
བཞིན་དུ་མི་བླང་ངོ༌། །ཤས་མནོད་པ་དང་དེ་བྲུབ་པའི་ཕྱིར་རེག་པ་ནི་རྐྱེན་དེ་ལྟ་བུ་དག་
ཡོད་ན་རུང་བ་མ་ཡིན་པ་ཉིད་དུ་མི་འགྱུར་རོ། །ཤིང་རྟ་ལ་ནི་ཁ་ལོ་པའི་སྟན་མ་གཏོགས་
པ་ཉིད་དོ། །དེ་གང་བ་ལ་ཡང་ངོ་། །ནད་པ་ཞོན་པ་ལ་ཡང་ངོ་། །གྲུ་ལ་ནི་རུ་སྐྱའོ། །དེ་
འཛིན་པའི་སྟན་ལ་ཡང་ངོ་། །དགེ་འདུན་གྱི་སྨན་དག་ལུད་པ་ན་བསྐྱམ་པ་དང་དབྱུང་བ་
དང་གཟར་བུའི་ལས་དང་དབོག་པ་དག་ལ་ཡང་ངོ༌། །དང་པོར་ཤིང་དབྲི་བ་དང་མེ་
གསད་པ་དང་གོས་ཀྱི་ཐུ་བ་ལ་སོགས་པས་རླུང་གཡབ་པས་འབད་པར་བྱའོ། །ཞེས་
གསུངས་ཏེ། འབྲུ་མར་གྱི་བུམ་པ་ལ་ཚོན་རྩིའི་བུམ་པར་འཁྲུལ་བ་ལྟ་བུ་ཟས་ཡོད་མེད་
ནོར་བ་དང་འབྲུ་མར་གྱི་བུམ་པ་ལ་བུམ་པ་སྟོང་བར་འདུ་ཤེས་པ་ལྟ་བུ་ཟས་ཡོད་པར་
བརྗེད་པས་བཟའ་བ་ལ་སོགས་པ་ལ་རེག་ཀྱང་ལག་ཉའི་ཉེས་པར་འགྱུར་བའི་རེག་པ་
ཉིད་མ་ཡིན་ནོ། །ནོར་བ་དང་བརྗེད་པ་དེ་གཉིས་ཀྱིས་བཟའ་བ་ལ་སོགས་པ་གནས་

ནས་སྤོས་ཏེ་གྱེན་དུ་བཏེགས་པ་དེ་ཆུད་མི་ཟ་བའི་ས་ཕྱོགས་སུ་གཞག་པའི་ཕྱིར་རེག་པ་
ཡང་ལག་ཉའི་ཉེས་པར་འགྱུར་བའི་རེག་པ་ཉིད་མ་ཡིན་ནོ། །ནོར་བ་དང་བརྗེད་པས་
འབྲུ་མར་གྱི་བུམ་པ་དགེ་སློང་གིས་བཏེགས་ནས་སྐས་ལ་འཛེག་བཞིན་པ་ལྟ་བུའི་སྐབས་
སུ་འབྲུ་མར་གྱི་བུམ་པ་ཡིན་པར་ཤེས་ན་ལག་ཉའི་ཉེས་པར་འགྱུར་སྙམ་དུ་འབྲུ་མར་གྱི་
བུམ་པ་དེ་ལག་ནས་དོར་བར་མི་བྱ་སྟེ། དེ་ནི་རྫ་ས་དེ་ཆུད་ཟ་བ་སྤང་བའི་ཕྱིར་རོ། །དེ་ཡང་
གནས་ཀྱི་ཐག་ཤིན་ཏུ་ཉེ་བར་བསྐུར་བར་བྱ་སྟེ། སྐས་ལ་འཛེག་བཞིན་པ་ན་འོག་ཏུ་མར་
དབབ་པར་ཉེ་ན་ནི་མར་བབས་ལ་གནས་བདེ་བར་གཞག ཡར་སྟེང་དུ་འཛེག་པར་ཉེ་ན་
ནི་སྟེང་དུ་འཛེགས་ནས་གནས་བདེ་བར་གཞག་དགོས་ཀྱི་ཐག་རིང་བར་ཁྱེར་ན་དེ་ལ་
རེག་པའི་སྐྱོན་དུ་འགྱུར་བའི་ཕྱིར་རོ། །སྟོན་པ་སངས་རྒྱས་ཀྱིས་གསུངས་པའི་འདུལ་བ་
ལ་མི་མོས་པའམ་ཐེ་ཚོམ་ཟ་བས་ཕམ་པ་མ་བྱུང་ཡང་ལྷག་མ་དང་ལྟུང་བྱེད་སོགས་ལ་
བསྲུང་སེམས་ལྷོད་ཅིང་གཡེལ་བས་ལག་ཉར་བླངས་པ་ཉིད་དང་བྱིན་ལེན་བླངས་པ་
ཉིད་ནི་མི་གཡེལ་བའི་ལག་ཉ་དང་བྱིན་ལེན་མ་ཡིན་ནོ། །དེས་ན་གཡེལ་བས་ལག་ཉར་
བླངས་པ་དེ་མི་གཡེལ་བའི་དགེ་སློང་གཞན་གྱིས་བཟར་རུང་ལ་གཡེལ་བས་བྱིན་ལེན་
བླངས་པ་དེས་མི་གཡེལ་བའི་དགེ་སློང་གཞན་ལ་བྱིན་ལེན་གྱི་གོ་མི་ཆོད་དོ། །དེ་བཞིན་
དུ་བསླབ་པ་ལ་གཡེལ་བའི་དགེ་སློང་ལ་དབང་བའི་མཚམས་སམ་དེའི་ཉེ་འཁོར་དུ་
བཙོས་པ་དང་ཞག་ལོན་པར་བཞག་པ་དང་དེས་རྗེན་པ་བཙོས་པ་དང་གསོག་འཇོག་བྱས་
པ་རྣམས་ཀྱང་མི་གཡེལ་བའི་དེ་དག་མ་ཡིན་པར་བསླབ་བྱ་ཆེན་མོ་སོགས་སུ་གསུངས་སོ། །
འགྲེལ་ཆུང་ལས། དེས་ཟས་བྱིན་པ་བླངས་ནའང་བྱིན་ལེན་དུ་ཆུད་དོ་ཞེས་གསུངས་སོ། །
བྱིན་ལེན་སྟོབ་པར་འོས་པ་དགེ་ཚུལ་ལ་སོགས་པ་དང་ཟས་དེ་འབྲེལ་བ་མ་བྲལ་བའི་
བར་དུ་ནི་དགེ་སློང་གིས་ཟས་དེ་ལ་རེག་ཅིང་ཟས་དེ་བླངས་པ་ཡང་རིམ་བཞིན་ལག་ཉར་
བླངས་པ་མ་ཡིན་ལ་བྱིན་ལེན་བྱས་པ་ཡང་མ་ཡིན་ནོ། །བྱིན་ལེན་སྟོབ་པར་འོས་པའི་
གང་ཟག་དེས་ཟས་སམ་ཟས་ཀྱི་སྣོད་ལ་ལག་པས་རེག་ན་ཟས་དང་འབྲེལ་བ་ཡིན་པར་

མ་ཟད་དེས་བཟུང་བའི་ཐག་པ་ལ་སོགས་པ་དང་ཟས་སུ་འབྲེལ་བ་ནི་ཟས་དང་འབྲེལ་
བ་ཉིད་ཡིན་ནོ། །བྱིན་ལེན་ལ་སོགས་པ་བྱས་པར་འགྱུར་བ་ལ་རང་ཁོ་ནས་བྱས་པ་
དགོས་སམ་ཞེ་ན། སྡོམ་པས་མཉམ་པ་ལྟ་བ་ཐ་མི་དད་པ་མཚན་མཐུན་པ་དག་གིས་
གསོག་འཇོག་བྱས་པ་དང་བྱིན་ལེན་བྱས་པ་དང་། ལག་ཉར་བླངས་པ་དག་ནི་གཅིག་པ་
ཉིད་ཡིན་ནོ། །དེས་ན་དགེ་སློང་གཅིག་གིས་བྱིན་ལེན་བྱས་པ་ནི་སྡོམ་པས་མཉམ་ཞིང་ལྟ་
བ་མཐུན་པའི་དགེ་སློང་ཀུན་ཀྱིས་བཟར་རུང་ལ། དགེ་སློང་གཅིག་གིས་གསོག་འཇོག་
བྱས་པའམ་ལག་ཉར་བླངས་པ་ནི་སྡོམ་པས་མཉམ་ཞིང་ལྟ་བ་མཐུན་པའི་དགེ་སློང་ཀུན་
ཀྱིས་བཟར་མི་རུང་ངོ༌། །དེའི་ཤུགས་ཀྱིས་སྡོམ་པས་མི་མཉམ་པ་དང་ལྟ་བ་ཐ་དད་པ་
དག་གིས་གསོག་འཇོག་བྱས་པ་སོགས་མི་གཅིག་པར་བསྟན་ཏོ། །དགེ་སློང་མ་རྣམས་
ཀྱིས་ཀྱང་དེ་བཞིན་ནོ། །དེ་བཞིན་དུ་མཚམས་བཙོས་དང་ཞག་ལོན་དང་དགེ་སློང་ཕ་
མས་བཙོས་པ་རྣམས་ཀྱང་དེ་ལྟར་ཤེས་པར་བྱའོ། །དགེ་སློང་མ་རྣམས་ལ་ཡང་ལག་ཉ་
སོགས་མི་རུང་བའི་ཟས་དེ་དག་ཟ་ན་ཉེས་པ་འབྱུང་སྟེ། ཞུ་བ་ལས། བཙུན་པ་དགེ་སློང་
མས་སྔ་དྲོ་བའི་(དུས་རུང་)དང༌། སླད་དྲོ་{ཕྱི་དྲོ་)བའི་(ཐུན་ཚོད་}དང༌། ཞག་བདུན་པའི་དང༌།
ནམ་འཚོའི་བར་གྱི་སྨན་གང་ལགས་པ་དེ་དག་བླངས་པ་དང༌། བྱིན་ལེན་མ་བགྱིས་པ་
དང༌། བླངས་པ་ལ་བྱིན་ལེན་བགྱིས་པ་དང་། ནང་དུ་བཞག་པ་དང་། ནང་དུ་བཙོས་པ་
དང༌། རང་གིས་བཙོས་པ་དང་། དགེ་སློང་མས་བཙོས་པ་རྣམས་འཚལ་ན་ཅིར་འགྱུར།
ཉེས་བྱས་སོ། །ཞེས་གསུངས་པའི་ཕྱིར་རོ། །སྡོམ་པ་མི་མཉམ་ཡང་དགེ་སློང་རྣམ་དག་ལྟ་
བུ་སྡོམ་པ་མཆོག་དང་བསླབ་པ་བྱིན་པ་ལྟ་བུ་སྡོམ་པ་མཆོག་མ་ཡིན་པར་རོ་སྟེ་གཅིག་པ་
ཉིད་ཡིན་ནོ་ཞེས་སྔ་མར་སྦྱར་ཏེ་བྱིན་ལེན་ལ་སོགས་པའི་ཆོ་ག་གཅིག་པ་ཉིད་ཡིན་ནོ། །
དེས་ན་དགེ་སློང་རང་བཞིན་དུ་གནས་པས་བྱིན་ལེན་བྱས་པ་ནི་དགེ་སློང་བསླབ་པ་བྱིན་
པས་བཟར་རུང་ལ་དགེ་སློང་རང་བཞིན་གནས་པས་གསོག་འཇོག་བྱས་པ་དང་ལག་ཉར་
བླངས་པ་ནི་དགེ་སློང་བསླབ་པ་བྱིན་པས་ཀྱང་བཟར་མི་རུང་ངོ་། །དེ་བཞིན་དུ་དགེ་སློང་

མ་རང་བཞིན་དུ་གནས་པ་དང་དགེ་སློང་མ་བསླབ་པ་བྱིན་པ་དང་དགེ་སློབ་མ་དང་
གསུམ་པོ་སྔ་མ་སྔ་མའི་སྡོམ་པ་མཆོག་ཡིན་ལ་ཕྱི་མ་ཕྱི་མའི་སྡོམ་པ་མཆོག་མ་ཡིན་པས་སྔ་
མ་སྔ་མས་བྱིན་ལེན་བྱས་པ་ནི་ཕྱི་མ་ཕྱི་མས་བཟར་རུང་ལ་སྔ་མ་སྔ་མས་གསོག་འཇོག་
བྱས་པ་ནི་ཕྱི་མ་ཕྱི་མས་བཟར་མི་རུང་ངོ༌། །དགེ་སློང་མ་རང་བཞིན་དུ་གནས་པས་ལག་
ཉར་བླངས་པ་ཡང་དགེ་སློང་མ་བསླབ་པ་བྱིན་པས་བཟར་མི་རུང་ངོ༌། །མཚམས་བཙོས་
དང་ཞག་ལོན་དང་དགེ་སློང་ཕ་མས་བཙོས་པ་རྣམས་ཀྱང་ཕ་མ་གཉིས་ཀ་ལ་དེ་བཞིན་
ཡིན་ནོ། །མཆོག་དང་མཆོག་མ་ཡིན་པར་གཅིག་པ་ཉིད་ཡིན་ནོ་ཞེས་དངོས་སུ་སྨོས་པས་
མཆོག་མ་ཡིན་པ་དང་མཆོག་ཏུ་ནི་གཅིག་པ་ཉིད་མ་ཡིན་ནོ་ཞེས་ཤུགས་ཀྱིས་བསྟན་ཏེ་
བསླབ་པ་བྱིན་པས་བྱིན་ལེན་བླངས་ན་དེས་ས་རང་བཞིན་དུ་གནས་པའི་དགེ་སློང་གི་
བྱིན་ལེན་གྱི་གོ་མི་ཆོད་ཅིང་། བསླབ་པ་བྱིན་པས་གསོག་འཇོག་ཏུ་བཞག་པ་དང་ལག་
ཉར་བླངས་པ་ས་རང་བཞིན་དུ་གནས་པའི་དགེ་སློང་གིས་བཟར་རུང་བ་ལྟ་བུའོ། །དེ་
བཞིན་དུ་དགེ་སློབ་མ་དང་བསླབ་པ་བྱིན་པ་མོས་བྱིན་ལེན་བླངས་ན་དེས་རང་བཞིན་དུ་
གནས་པའི་དགེ་སློང་མའི་བྱིན་ལེན་གྱི་གོ་མི་ཆོད་ལ། དགེ་སློབ་མ་དང་བསླབ་པ་བྱིན་པ་
མོས་གསོག་འཇོག་བྱས་པ་རང་བཞིན་དུ་གནས་པའི་དགེ་སློང་མས་བཟར་རུང་བ་སོགས་
ཡིན་ནོ། །སྡོམ་པས་མཉམ་པས་ན་མཚན་མི་མཐུན་པ་དག་གི་བྱིན་ལེན་ལ་སོགས་པའི་
ཆོ་ག་ཡང་གཅིག་པ་ཉིད་དུ་འགྱུར་རམ་ཞེ་ན། སྐྱེས་པ་དགེ་སློང་ཕ་དང་བུད་མེད་དགེ་
སློང་མ་དག་ནི་ཕན་ཚུན་བྱིན་ལེན་ལ་སོགས་པའི་ཆོ་ག་གཅིག་པ་མ་ཡིན་ཏེ་དཔེར་ན་
ཁྱིམ་པ་དང་འདྲའོ། །དཔེར་ན་ཁྱིམ་པས་བྱིན་ལེན་བྱས་པ་དང་། ལག་ཉར་བླངས་པ་
དང་། གསོག་འཇོག་བྱས་པ་དགེ་སློང་ལ་སོགས་པའི་བྱིན་ལེན་དང་ལག་ཉར་བླངས་པ་
ལ་སོགས་པ་མ་ཡིན་པ་དེ་བཞིན་དུ་དགེ་སློང་གིས་བྱིན་ལེན་བྱས་པ་དེས་དགེ་སློང་མའི་
བྱིན་ལེན་གྱི་གོ་མི་ཆོད་ལ་དགེ་སློང་གིས་ལག་ཉར་བླངས་པ་དང་གསོག་འཇོག་བྱས་པ་
དགེ་སློང་མས་བཟར་རུང་ངོ༌། །དགེ་སློང་མས་བྱིན་ལེན་བྱས་པ་དང་ལག་ཉར་བླངས་པ་

ལ་སོགས་པ་དེ་དག་དགེ་སློང་གི་བྱིན་ལེན་དང་ལག་ཉ་ལ་སོགས་པ་དེ་དག་མ་ཡིན་ནོ། །
དེས་ན་མཆོག་དང་མཆོག་མ་ཡིན་པར་རོ་ཞེས་སྨོས་པ་ཡང་མཚན་མཐུན་པའི་དབང་དུ་
བྱས་ཀྱི་མཚན་མི་མཐུན་པ་དགེ་སློང་གིས་གསོག་འཇོག་དང་བྱིན་ལེན་བྱས་པ་བསླབ་པ་
བྱིན་པ་མོ་དང་དགེ་སློབ་མ་རྣམས་ཀྱི་གསོག་འཇོག་དང་བྱིན་ལེན་དུ་མི་འགྱུར་ལ། དགེ་
སློང་གིས་ལག་ཉར་བླངས་པ་བསླབ་པ་བྱིན་པ་མོས་བཟར་རུང་ངོ་། །དགེ་ཚུལ་དག་གི་
བཟའ་བར་བྱ་བ་ལ་དགེ་སློང་གིས་རེག་པ་ནས་ནོམ་པ་དང་ཉུག་པ་དང་སྦེད་པའི་བར་ལུ་
དགེ་སློང་ལ་ཉེས་པར་འགྱུར་རམ་མི་འགྱུར་བ་ནི་དགེ་ཚུལ་གྱིས་དགེ་སློང་གི་བཟའ་བར་
བྱ་བ་ལ་སོགས་པ་ཟས་གང་ལ་རེག་ཀྱང་ལག་ཉའི་ཉེས་པར་མི་འགྱུར་བ་དེ་བཞིན་ཏེ།
དེས་ན་དགེ་ཚུལ་གྱི་བཟའ་བ་ལ་དགེ་སློང་གིས་རེག་པ་ནས་སྦེད་པའི་བར་བྱས་ཀྱང་
ལག་ཉའི་ཉེས་པར་འགྱུར་བ་མ་ཡིན་ནོ། །དགེ་ཚུལ་མ་དབང་བའི་ཟས་ལ་དགེ་སློང་མས་
རེག་པ་ཡང་དེ་བཞིན་ནོ། །གསོག་འཇོག་བྱས་པ་དང་ལག་ཉར་བླངས་པ་ལ་སོགས་པའི་
རྫས་དེ་བསྙེན་པར་མ་རྫོགས་པ་ལ་བྱིན་ལ་ཕྱིས་བླང་ངོ་སྙམ་པའི་ལྟོས་པ་དང་བཅས་
པས་བྱིན་པ་ནི་བཏང་བ་ཉིད་མ་ཡིན་ནོ། །ཅིའི་ཕྱིར་ཞེ་ན། བསམ་པ་ཐག་པ་ནས་མ་
བཏང་བའི་ཕྱིར་རོ། །དེས་ན་དེ་ཙམ་གྱིས་གསོག་འཇོག་དང་ལག་ཉ་སོགས་འཇིག་པར་
མི་འགྱུར་རོ། །དེའི་ཕྱིར་དེ་དག་འཇིག་པ་ལ་བསམ་པ་ཐག་པ་ནས་བཏང་བ་ཞིག་དགོས་
ཏེ། མདོ་འོག་མའི་སྐབས་ཀྱི་ཊི་ཀ་ལས། གསོག་འཇོག་བྱས་པ་དང༌། ལག་ཉར་བླངས་
པ་དང་། ནང་དུ་ཞག་ལོན་པ་དང་། ནང་དུ་བཙོས་པ་དང་། དགེ་སློང་གིས་བཙོས་པ་ལ་
སོགས་པ་དག་ཀྱང་བསམ་པ་ཐག་པ་ནས་ཚིག་བཞིན་བྱེད་པ་གཞན་ལ་བཏང་ན་རུང་བ་
མ་ཡིན་པ་ཉིད་དང་བྲལ་བར་འགྱུར་ཏེ། དེའི་ཕྱིར་དེ་ཟོས་ན་ཉེས་པ་འགའ་ཡང་མེད་དོ། །
ཞེས་གསུངས་པའི་ཕྱིར་རོ། །གསོག་འཇོག་བྱས་པ་ལ་སོགས་པའི་རྫས་དེ་དང་པོར་
བསྙེན་པར་མ་རྫོགས་པ་ལ་ལྟོས་པ་མེད་པར་བཏང་བ་ལ་ཕྱིས་བློ་ལོག་སྟེ་ལྟོས་པ་དང་
བཅས་པ་ཉིད་ཀྱི་སེམས་ཀྱིས་ཕྱིར་བླངས་པ་ཉིད་ནི་བྱིན་ལེན་བྱས་ཏེ་ཟོས་ན་ཉེས་པ་

ཕྱེད་ཉིད་དོ། །ལྟོས་པ་མེད་པར་བཏང་བ་ན་གསོག་འཇོག་དང་ལག་ཉ་ལ་སོགས་པ་ནི་
ཞིག་པའི་ཕྱིར་འདི་ནི་བསླབ་བྱའི་ཉེས་བྱས་སོ། །དེ་བླངས་ནས་ཟོས་ན་ཉེས་པ་ཕྱེད་སྐྱེད་
པ་དེའི་ཕྱིར་སྔར་ལྟོས་པ་མེད་པར་བཏང་བ་དེ་བཟའ་བའི་ཕྱིར་བླང་བར་མི་བྱའོ། །ལྟོས་
པ་མེད་པར་བཏང་བ་དེ་དགེ་སློང་ལ་སླར་བྱིན་ན་ཡང་སྔར་བཏང་བའི་ཟས་དེ་ཡིན་པར་
ཤེས་བཞིན་དུ་ཕྱིར་མི་བླང་ངོ༌། །མི་ཤེས་པས་བླངས་པ་ལ་ནི་ཉེས་པ་མེད་དོ་ཞེས་རང་
འགྲེལ་ལས་སོ། །ཞིང་པ་དག་ལས་ནས་འབྲས་ལ་སོགས་པའི་ཐོག་ཤས་ཐོབ་པ་དེ་དག་
མནོད་པ་དང་། ཐོག་ཤས་མནོས་པ་དེ་བང་བ་དང་སྒོ་བ་ལ་སོགས་པ་དག་ཏུ་བྲུབ་པའམ་
བླུགས་པའི་ཕྱིར་ནས་འབྲས་ལ་སོགས་པ་ལ་དགེ་སློང་གིས་རེག་པ་ནི་ཆུད་ཟ་བའི་རྐྱེན་
དུ་གྱུར་པའམ་འབྲུབ་པར་བྱེད་པ་གཞན་མེད་པ་ལ་སོགས་པའི་རྐྱེན་དེ་ལྟ་བུ་དག་ཡོད་
ན་དེ་ལ་རེག་པ་རུང་བ་མ་ཡིན་པ་ལག་ཉར་བླངས་པའི་ཉེས་པ་ཉིད་དུ་མི་འགྱུར་རོ། །
བཟའ་བར་བྱ་བ་བཀལ་བའི་ཤིང་རྟ་ལ་ནི་གོང་དུ་བཤད་པའི་རྐྱེན་དེ་ལྟ་བུ་དག་ཡོད་ན་
ཁ་ལོ་པའི་སྟན་མ་གཏོགས་པ་ལ་རེག་པར་བྱ་བ་ཉིད་དོ། །དེ་ཡང་རང་འགྲེལ་ལས།
འདིར་ཤིང་རྟ་ལ་རེག་པ་ལ་མི་རུང་བ་ཉིད་ནི་མ་ཡིན་ཏེ། ཤིང་རྟ་དང་འབྲེལ་བའི་ཟས་སུ་
བྱ་བ་ལ་འདི་བསྟན་པའོ། །ཞེས་སོ། །ནས་འབྲས་ལ་སོགས་པས་ཤིང་རྟ་དེ་གང་བུ་ལ་
ཡང་ངོ་སྟེ་ཁ་ལོ་པའི་སྟན་མ་གཏོགས་པ་ཉིད་དོ་ཞེས་སྔ་མར་སྦྱར་ཏེ་དགེ་སློང་གིས་མི་
རེག་ཏུ་མི་རུང་བའི་རྐྱེན་དེ་ལྟ་བུ་དག་ཡོད་ན་ཞེས་གོང་དུ་བསྙེགས་ཏེ་རྐྱེན་དབང་གིས་
ཤིང་རྟ་ཟས་དང་བཅས་པ་ལ་རེག་ཏུ་གནང་ཡང་ཁ་ལོ་པའི་སྟན་ལ་རེག་པར་མི་བྱའོ། །
ཟས་ཀྱིས་སྟོང་བའི་ཤིང་རྟ་ནད་པ་ཞོན་པ་སྟེ་གཞན་གྱིས་ནད་པ་དེ་ལ་བསྐྱོན་པ་ལ་ཡང་
ངོ་སྟེ་ཁ་ལོ་པའི་སྟན་མ་གཏོགས་པ་ཉིད་དོ་ཞེས་སྔ་མར་སྦྱར་ཏེ་དགེ་སློང་གིས་མི་རེག་ཏུ་
མི་རུང་བའི་རྐྱེན་ཡོད་ན་ཞེས་གོང་དུ་བསྙེགས་ཏེ་རྐྱེན་དབང་གིས་ཤིང་རྟ་ལ་རེག་ཏུ་
གནང་ཡང་ཁ་ལོ་པའི་སྙན་ནི་རེག་ཏུ་གནང་བ་ལ་མ་གཏོགས་པ་ཉིད་དོ། །བཟའ་བ་
བཅུག་པའི་གྲུ་དང་ནས་འབྲས་ལ་སོགས་པས་གང་བའི་གྲུ་དང་ནད་པ་དང་མི་ན་བ་

ཞུགས་པའི་གྲུ་ལ་ནི་དགེ་སློང་གིས་མི་རེག་ཏུ་མི་རུང་བའི་རྐྱེན་དེ་ལྟ་བུ་དག་ཡོད་ན་ཞེས་
གོང་དུ་བསྙེགས་ཏེ་རྐྱེན་དབང་གིས་གྲུ་ལ་རེག་ཏུ་གནང་ཡང་རུ་སྐྱ་སྟེ་གྲུ་སྨད་ཀྱི་སྐྱ་བ་
ཆེན་པོ་མ་གཏོགས་པའོ། །སྐྱ་བ་དེ་སོགས་རུ་སྐྱ་ལག་ཏུ་འཛིན་པའི་སྟན་ལ་ཡང་ངོ་སྟེ་མ་
གཏོགས་པ་ཉིད་དོ་ཞེས་སྔ་མར་སྦྱར་ཏེ་སྟན་ཡང་རེག་ཏུ་གནང་བ་ལ་མ་གཏོགས་པ་ཉིད་
དོ། །ཤིང་རྟའི་ཁ་ལོ་པའི་སྟན་དང་རུ་སྐྱ་དང་རུ་སྐྱ་འཛིན་པའི་སྟན་དག་ལ་ནི་རྐྱེན་ཡོད་
ཀྱང་རེག་པར་མི་བྱ་སྟེ། དེ་དག་ལ་དགེ་སློང་གིས་གདོས་སུ་བཅུག་ན་ཤིང་རྟ་དང་གྲུ་ཡན་
པར་མི་ནུས་པའི་ཕྱིར་ཏེ། ཊཱི་ཀ་ལས། ཁ་ལོ་པའི་སྟན་དང་རུ་སྐྱ་འཛིན་པའི་སྟན་དག་ལ་
དགེ་སློང་གིས་གདོས་པར་གྱུར་ན་དེའི་ཚེ་ཤིང་རྟ་དང་གྲུ་ཡན་པར་མི་ནུས་པས་དེའི་ཕྱིར་
དགེ་སློང་ལ་རྐྱེན་དེ་ལྟ་བུ་དག་ཡོད་དུ་ཟིན་ཀྱང་དེ་དག་ལ་རེག་པ་དགག་པ་མཛད་དོ། །
ཞེས་སོ། །དགེ་འདུན་གྱི་དང་གང་ཟག་གི་སྨན་འོ་མ་ལ་སོགས་པ་དག་བསྐོལ་བས་གྱེན་
དུ་ལུད་པ་ན་བསྐུམ་པ་སྟེ་སྣོད་བསྒྲིལ་ནས་སྨན་བསྐྱོད་པ་དང༌། བསྐྱམ་ཞེས་པ་ནི་ཆུ་
སོགས་གཤེར་བའི་རིགས་གཡོ་སྒུལ་བྱེད་པའི་མ་འོངས་པའི་ཚིག་གོ །འོ་མ་ལ་སོགས་པ་
ཁ་ནས་དབྲི་བའི་ཕྱིར་སྣོད་ནས་ཅུང་ཟད་ཕྱིར་དབྱུང་བ་དང་། གཟར་བུས་ཕྱར་བ་གཟར་
བུའི་ལས་ལ་བརྟེན་པ་དང་། གཟར་བུ་ནི་སྐྱོགས་ཀྱི་མིང་ངོ༌། །སྒྱིད་པོའི་སྟེང་ནས་ཤོད་དུ་
དབྲོག་པ་དག་གི་ཆེད་དུ་དགེ་སློང་གིས་རེག་པ་ལ་ཡང་ངོ་སྟེ་རུང་བ་མ་ཡིན་པ་ཉིད་དུ་མི་
འགྱུར་རོ་ཞེས་སྔ་མར་སྦྱར་ཏེ་དེ་དག་ནི་རྫ་ས་ཆུད་མི་ཟ་བར་བྱ་བའི་ཕྱིར་རོ། །འདི་ཡང་
ཁྱིམ་པ་དང་དགེ་སྦྱོང་ལ་སོགས་པ་མེད་པའི་དབང་དུ་བྱས་པ་ཡིན་པར་འགྲེལ་ཆུང་ལས་
གསུངས་སོ། །བསྐྱམ་པ་ལ་སོགས་པ་དེ་དག་ནི་དང་པོ་ཉིད་ནས་བྱའམ་ཞེ་ན། ཡར་ལུད་
པ་ཞི་བར་བྱ་བའི་ཕྱིར་དང་པོར་ཤིང་མར་དབྲི་བ་དང་། མེ་གསད་པ་དང་། གོས་ཀྱི་ཐུ་
བ་ལ་སོགས་པས་རླུང་གཡབ་པས་འབད་པར་བྱའོ། །དེ་ལྟར་བྱས་ཀྱང་མ་ཞི་ན་བསྐྱོམཾ་
པ་ལ་སོགས་བྱའོ། །ཀུན་བཏུས་ལས། དང་པོར་ཤིང་དབྲི་བ་དང་མེ་གསད་པ་དང༌།
གོས་ཀྱི་ཐུ་བ་ལ་སོགས་པས་རླུང་གཡབ་པས་འབད་པར་བྱ་བའི་ཐབས་ཀྱིས་ཞི་བར་ནུས་

པའི་ཐབས་གཞན་ཡོད་བཞིན་དུ་དགེ་སློང་གིས་བསྐྱམ་པ་དང་། དབྱུང་བ་དང༌། གཟར་
བུའི་ལས་དང་། དབོག་པ་དག་བྱེད་པ་ཡང་ལག་ཉར་བླངས་པ་ཉིད་ཡིན་ནོ། །ཞེས་སོ། །
གཉིས་པ་ཟ་བའི་དམིགས་བསལ་ནི། ཆུ་ཀླུང་བརྒལ་བའི་ཕྱིར་རམ་ཁུར་ཚ་བ་བསྙེག་
པའི་ཕྱིར་ལག་ཉར་བླངས་པའི་ལམ་རྒྱུགས་རུང་སྟེ། ཆོ་ག་མ་འབྱོར་རམ་ལམ་རྒྱུགས་
གཞན་མེད་ནའོ། །ཁུར་ཚ་བ་མེད་ན་སྦྱིན་བདག་སྤྲོ་བར་བྱའོ། །ཁྱེར་བ་མེད་ན་རང་གིས་
སོ། །དེ་ཉིད་ལས་སྦྱིན་པས་བརྗེ་ཞིང་བླང་བ་བསྒྲུབ་པར་བྱའོ། །དེ་ཡང་མ་གྲུབ་ན་དེ་
བཟའ་བར་བྱ་བ་ཉིད་དོ། །བྱིན་ལེན་སྟོབ་པ་མེད་ན་བྱིན་ལེན་མ་བྱས་པ་དེའམ་གཞན་
ཡང་ངོ༌། །ཟན་བཅད་པར་བྱས་པའིའོ། །ཉི་མ་དང་པོ་ལ་སྤར་གང་ངོ་། །གཉིས་པ་ལ་
དོའོ། །གསུམ་པ་ལ་ནི་ཅི་ཙམ་གྱིས་ཆོག་པའོ། །ཤིང་ཏོག་རུང་བར་མ་བྱས་པ་དང་བྱིན་
ལེན་མ་བྱས་པ་དང་ལག་ཉར་བླངས་པ་དག་ཀྱང་དུས་མ་ཡིན་པར་ཡང་བཟའ་བར་བྱ་བ་
ཉིད་དོ། །ཟན་མེད་པའིའོ། །ཤིན་ཏུ་བཀྲེས་པ་ཉིད་ནའོ། །རྩ་བ་དག་ཀྱང་ངོ༌། །རང་གིས་
ཀྱང་བཏོག་པ་ཉིད་དང་དབྱུང་བ་ཉིད་དང་བསྒྲུབ་པར་བྱ་བ་ཉིད་ཀྱང་ངོ་། །བྱིན་ལེན་མ་
བསྟབས་པ་དང་རུང་བར་མ་བྱས་པ་དང་དུས་མ་ཡིན་པར་ཟ་བ་ལ་སོགས་པ་རུང་བར་བྱ་
བ་དག་ལ་རྩོམ་འདོད་པ་ན་བྱང་གི་སྒྲ་མི་སྙན་དག་ན་གྲགས་པ་ཡིད་ལ་བྱེད་པ་བྱའོ། །
ཞེས་གསུངས་ཏེ། དགེ་སློང་གི་ལམ་རྒྱགས་དགེ་ཚུལ་ཆུང་ངུ་ལ་སོགས་པས་ཁུར་ནས་
སོང་ཚེ་ཆུ་ཀླུང་ལ་མི་ཐར་ན་ཆུ་ཀླུང་བརྒལ་བའི་ཕྱིར་རམ་ཡང་ན་འཁུར་གྲོགས་བྱེད་པའི་
ཁུར་ཚུ་བ་གཞན་ཞིག་ན་ཡོད་ཅིང་དེའི་རྗེས་བསྙེག་པའི་ཕྱིར་ལག་ཉར་བླངས་པའི་སྒོ་
ནས་ལམ་རྒྱགས་འཁུར་དུ་རུང་ཞིང་བཟར་རུང་སྟེ། གང་གི་ཚེ་རུང་ཞེ་ན། དེ་གཉིས་ཀྱི་
དུས་སུ་བསྙེན་པར་མ་རྫོགས་པའི་ལག་པ་ལ་སོགས་པའི་ལུས་ཀྱིས་ལམ་རྒྱགས་ལ་རེག་
པའམ། བསྙེན་པར་མ་རྫོགས་པས་ལམ་རྒྱགས་ལ་བཏགས་པའི་ཐག་པ་ལ་འཛིན་པ་ལྟ་
བུའི་ཆོ་ག་མ་འབྱོར་རམ་སྟེ་མ་འབྱོར་ན་ལག་ཉར་བླངས་ཏེ་རང་གིས་འཁུར་དུ་རུང་ཞིང་།
ལམ་རྒྱགས་གཞན་མེད་ན་ལག་ཉར་བླངས་པ་བཟར་རུང་བའོ། །དགེ་ཚུལ་ལ་སོགས་

པས་མ་ཐར་ནས་ཆུ་ཀླུང་ལ་དགེ་སློང་གིས་འཁུར་ཚེ་དང་པོར་བྱིན་ལེན་བྱས་ནས་འཁུར་
ན་མི་ཆོག་གམ་སྙམ་ན། དགེ་ཚུལ་ཆུང་ངུ་ལ་སོགས་པས་གྱེན་དུ་འདེགས་མི་ནུས་པས་
བྱིན་ལེན་བྱེད་པར་མི་ནུས་ལ་ཐག་པ་ནས་འཛིན་ནུས་པ་དང་། བྱིན་ལེན་སྟོབ་པར་མི་སྤྲོ་
ཡང་ཐག་པ་ནས་འཛིན་པར་སྤྲོ་བ་ཡང་སྲིད་པས་དེ་ལ་དགོངས་སོ། །ལམ་རྒྱགས་འཁྱེར་
བའི་ཁུར་ཚ་བ་གཞན་དགེ་ཚུལ་སོགས་མེད་ན་སྦྱིན་བདག་ལ་འདི་སྐད་ཅེས་བདག་ལ་
ཁུར་ཚ་བ་ཡང་མེད་ཟས་ལ་ཡང་རེག་ཏུ་མི་རུང་ན་ཁྱོད་ཀྱིས་བསྐུར་དུ་ཅི་གནང་ཞེས་སྦྱིན་
བདག་ལ་སྤྲོ་བ་བསྐྱེད་པར་བྱའོ། །སྦྱིན་བདག་ལ་བཅོལ་ཡང་མ་གྲུབ་སྟེ་ཁུར་ཁྱེར་བ་
མེད་ཅིང་བདག་འགྲོ་བའི་དོན་སྡེ་སྣོད་གསུམ་ཐོས་པར་འགྱུར་བ་ལྟ་བུ་མི་འགྲོར་མི་རུང་
ན་དགེ་སློང་རང་གིས་སོ་སྟེ་རང་གིས་ལམ་རྒྱགས་བསྐུར་བར་བྱའོ་ཞེས་པའོ། །དེ་ལྟར་
རང་གིས་ཁུར་བའི་ལམ་རྒྱགས་དེ་ཉིད་ལས་བསྙེན་པར་མ་རྫོགས་པའི་སྐལ་བ་སྦྱིན་པས་
བསྙེན་པར་མ་རྫོགས་པའི་སྐལ་བ་དང་བརྗེ་ཞིང་བསྙེན་པར་མ་རྫོགས་པའི་སྐལ་བ་དེ་
རང་གིས་བླང་ཞིང་བཟའ་བ་བསྒྲུབ་པར་བྱའོ། །གཞན་དང་བརྗེ་བ་དེ་ཡང་མ་གྲུབ་ན་
རང་གིས་ཁྱེར་བ་དེ་བཟའ་བར་བྱ་བ་ཉིད་དོ། །ལམ་དུ་ཞུགས་ནས་མི་མེད་པའི་གནས་
འབྲོག་དགོན་པར་སྡོད་སྐབས་ལྟ་བུ་བྱིན་ལེན་སྟོབ་པ་པོ་མེད་ན་བྱིན་ལེན་མ་བྱས་པར་
རང་གིས་ལག་ཉར་བླངས་ནས་ཁྱེར་འོངས་པ་དེའམ་རང་གིས་ཁྱེར་བ་དེ་ལས་གཞན་
ལག་ཉར་མ་བླངས་པ་བྱིན་ལེན་མ་བྱས་པ་ཡང་ངོ་སྟེ་བཟའ་བར་བྱ་བ་ཉིད་དོ་ཞེས་སྔ་
མར་སྦྱར་རོ། །རང་གིས་ཁྱེར་བ་དང་བྱིན་ལེན་མ་བྱས་པ་དེ་གཉིས་གང་གིས་བཟའ་བར་
བྱ་ཞེ་ན། སྔར་ཉིན་གཅིག་ཟན་བཅུད་པར་བྱས་པའི་དགེ་སློང་གིས་བཟའ་བར་བྱ་བའོ། །
དེས་ཉི་མ་གང་ལ་ཅི་ཙམ་ཟ་ཞེ་ན། སྔར་ཉིན་གཅིག་ཟན་བཅད་ནས་ཕྱིས་བཟར་རུང་
བའི་ཉི་མ་དང་པོ་ལ་སྤར་གང་ངོ༌། །སྤར་གང་ཞེས་པའི་དོན་འགྲེལ་ཆུང་དང་ཤེར་འབྱུང་
གི་འགྲེལ་པའི་རྩ་བ་ལས། སྟག་སྤར་དང་སྟག་སྡེར་ཞེས་འབྱུང་བ་དང་། ཊཱི་ཀ་ལས།
སྤར་གང་ཞེས་བྱ་བ་ནི་ལག་པ་ཁ་སྦུབ་པའི་སོར་མོ་སྒུར་པོར་བཀྲམ་པ་དག་གིས་ཕྱེ་ལ་

སོགས་པ་ཅི་ཙམ་གཟུང་བར་ནུས་པ་དེ་ནི་སྤར་གང་ཞེས་བྱའོ། །ཞེས་སོ། །ཉི་མ་གཉིས་
པ་ལ་སྤར་དོ་བཟའ་བར་བྱའོ། །ཉིན་དེ་དག་ཏུ་བཏུང་བ་ཅི་ཙམ་འཐུང་ཆོག་འདུལ་གཞུང་
རྣམས་ལས་གསལ་ཁ་མེད་པས་བརྟག་པར་བྱའོ། །དེའི་ཕྱི་ཉིན་གྱི་སྐྱ་རེངས་ཤར་བ་ནས་
བཟུང་ཉི་མ་གསུམ་པ་ལ་ནི་ཅི་ཙམ་གྱིས་ཆོག་པ་བཟའ་བར་བྱའོ། །དེ་ལྟར་ལུང་རྐྱང་བ་
ལས། བཅོམ་ལྡན་འདས་ཀྱིས་དགེ་སློང་དག་རྒྱགས་ཁྱེར་ཅིག་ཅེས་བཀའ་བསྩལ་ན།
ཁྱིམ་པ་དང་དགེ་ཚུལ་དག་མེད་ནས། དེ་ལྟར་གྱུར་པ་དགེ་སློང་དག་གིས་བཅོམ་ལྡན་
འདས་ལ་གསོལ་བ་དང་། བཅོམ་ལྡན་འདས་ཀྱིས་བཀའ་བསྩལ་པ། སྦྱིན་པའི་བདག་པོ་
སྤྲོ་བ་སྐྱེད་ཅིག སྦྱིན་བདག་ཀྱང་མེད་ན་བདག་ཉིད་ཀྱིས་སླར་ཁྱེར་ལ། དེ་ཁྱིམ་པ་དང་
རྗེས་ལ་ཟོ་ཞིག དེ་སྟེ་དེ་ལ་མེད་ན་སྐལ་བ་གཉིས་སུ་ཆོད་ལ་ཁྱིམ་པ་ལ་བྱིན་ཏེ། དེས་
ཁྱེར་ན་ནི་དེའི་སྐལ་བ་སླར་སློངས་ཏེ་བྱིན་ལེན་བྱོས་ལ་ཟོ་ཞིག བདག་གི་སྐལ་བ་ནི་དེ་ལ་
བྱིན་ཅིག དེ་སྟེ་དེ་ལྟར་ཡང་མ་འབྱོར་ན་ཉི་མ་དང་པོའི་ཚེ་ནི་བསྙུང་བར་འདུག་ཅིག ཕྱི་དེ་
ཉིན་པར་བྱིན་ལེན་བྱེད་པ་མེད་ན་སྟག་གི་སྤར་ཐབས་གཅིག་ཟོ་ཞིག ཡང་ཕྱི་དེ་ཉིན་མོ་
ཡང་བྱིན་ལེན་བྱེད་པ་མེད་ན་སྟག་གི་སྤར་ཐབས་གཉིས་ཟོ་ཞིག དེ་སྟེ་ཞག་བཞིའི་ཉིན་
མོ་ཡང་བྱིན་ལེན་བྱེད་པ་མེད་ན་ཅི་ཙམ་འགྲང་བའི་བར་དུ་ཟོ་ཞིག ཅེས་དང་། འགྲེལ་
ཆུང་ལས། ཟན་བརྗེ་བ་དང་བྱིན་ལེན་བྱེད་པ་མེད་ན་ཉི་མ་དང་པོ་ལ་སྟག་སྤར་གང་དང་།
ཕྱི་དེ་ཉིན་པར་ཟས་བརྗེ་བ་དང་བྱིན་ལེན་བྱེད་པའི་མི་མེད་ན་སྟག་གི་སྤར་བ་དོ་བཟའ་
ཞེས་གསུངས་པའི་ལུང་དེ་གཉིས་ཀྱི་ཤུགས་ཀྱིས་ཟ་བའི་ཉི་མ་དང་པོ་དང་གཉིས་པ་
སོགས་སུ་ཡང་ཟས་བརྗེ་ཡུལ་དང་བྱིན་ལེན་བྱེད་པའི་མི་ཡོད་ན་ཟས་བརྗེ་བའམ་བྱིན་
ལེན་བྱེད་དགོས་པར་བསྟན་ཏོ། །དེ་ལྟར་ཟན་བཅད་བསྡད་པའི་དགོས་པ་ནི་ལུང་དང་
མདོ་རྩ་འགྲེལ་རྣམས་ལས་དངོས་སུ་བསྟན་ཚུལ་གྱི་དབང་དུ་བྱས་ན་ལག་ཉར་བླངས་
པའི་ཟས་དེ་གཞན་དང་བརྗེ་བ་མ་གྲུབ་ཅིང་བྱིན་ལེན་སྟོབ་པ་པོ་མེད་ཚེ་ལག་ཉར་བླངས་
པའི་ཟས་སམ་བྱིན་ལེན་མ་བྱས་པའི་ཟས་སྐབས་དེར་བཟའ་རུང་བའི་ཆེད་ཙམ་ཡིན་པར་

གསལ་ལོ། །རུང་བར་བྱེད་པ་པོ་དང་བྱིན་ལེན་སྟོབ་པ་པོ་མེད་ན་ཤིང་ཐོག་མེ་ལ་སོགས་
པས་རུང་བར་མ་བྱས་པ་དང་བྱིན་ལེན་མ་བྱས་པ་དང༌། ལག་ཉར་བླངས་པ་དག་ཀྱང་
དུས་མ་ཡིན་པར་ཡང་བཟའ་བར་བྱ་བ་ཉིད་དོ། །དེ་དག་སུའི་བཟའ་བར་བྱ་ཞེ་ན། ཟན་
མེད་པའི་དགེ་སློང་གིའོ། །གནས་སྐབས་ཐམས་ཅད་དུ་ཟའམ་ཞེ་ན། ཤིན་ཏུ་བཀྲེས་
པས་སྲོག་ལ་ཐུག་པ་ཉིད་ནཱའོ། །ཟན་མེད་ཅིང་ཤིན་ཏུ་བཀྲེས་པས་ཕྱུང་ཟིན་པའི་ལ་ཕུག་
དང་གྲོ་མ་ལ་སོགས་པ་རྩ་བ་རུང་བ་མ་བྱས་པ་དང་བཏོགས་ཟིན་པའི་འབྲས་བུ་རུང་བར་
མ་བྱས་པ་ལ་སོགས་པ་དག་ཀྱང་ངོ་སྟེ་དུས་མ་ཡིན་པར་ཡང་བཟའ་བར་བྱ་བ་ཉིད་དོ། །
དགེ་སློང་ཟན་མེད་ཅིང་ཤིན་ཏུ་བཀྲེས་ན་ཕྱུང་ཟིན་པ་དང་བཏོགས་ཟིན་པའི་རྩ་བ་དང་
འབྲས་བུ་སོགས་མ་རྙེད་ན་རང་གིས་ཀྱང་ཤིང་ཐོག་ལ་སོགས་པ་བཏོག་པ་ཉིད་དང་རྩ་བ་
ལ་སོགས་པ་དབྱུང་བ་ཉིད་དང་བཙོ་བ་ལ་སོགས་པ་བསྒྲུབ་པར་བྱ་བ་ཉིད་ཀྱང་བྱ་རུང་
ལ་གཞན་བྱེད་དུ་བཅུག་ཀྱང་རུང་ངོ༌། །དགེ་སློང་ཟན་མེད་པ་ཤིན་ཏུ་བཀྲེས་པ་ཉིད་ན་
བྱིན་ལེན་མ་བསྟབས་པ་དང་། རུང་བར་མ་བྱས་པ་དང༌། དུས་མ་ཡིན་པར་ཟ་བ་ལ་
སོགས་པ་རྐྱེན་དབང་གིས་བཟར་རུང་བར་བྱ་བ་དག་ལ་ཟ་བར་རྩོམ་པའི་མདུན་རོལ་ཏུ་
རྩོམ་འདོད་པ་ན་བྱང་གི་སྒྲ་མི་སྙན་དག་ན་བདག་གི་ཞེའམ་གཞན་གྱི་ཞེས་བྱེ་བྲག་ཏུ་
རྟོག་པ་མེད་པར་གྲགས་པ་ཡིན་པ་དེ་ལྟ་བུའི་དོན་ཡིད་ལ་བྱེད་པ་བྱའོ། །ཟས་དེ་བྱང་གི་
སྒྲ་མི་སྙན་གྱི་ཁ་ཟས་བདག་པོ་མེད་པ་ཡིན་པར་བསམ་ལ་བཟའོ། །དྲུག་པ་ཆུ་སྣོད་ཀྱི་ཆོ་
ག་ཞར་བྱུང་དང་བཅས་པ་ནི། ལག་པ་བསྙལ་བ་དང་འདབ་མ་དག་ཡོད་ན་སྐྱོགས་ཀྱིས་
སྐོམ་མི་བཏུང་ངོ་། །མེད་ན་མ་བསྒྲིབས་པར་མི་བྱའོ། །དེ་ཆུ་དང་བཅས་པ་ཉིད་ཡིན་ན་
ཁ་མ་བཅད་པར་མི་གཞག་གོ །དེའི་ཁ་གབ་ནི་རྣམ་པ་གསུམ་སྟེ། ཤིང་ལས་བྱས་པ་དང་།
རྡོ་ལས་བྱས་པ་དང་། ས་ལས་བྱས་པའོ། །སྐྱོགས་གཞི་ཤིང་ལས་བྱས་པའམ་རྡོ་ལས་
བྱས་པ་བཅང་བར་བྱའོ། །འདབ་མ་དག་སྣོད་ཉིད་དུ་སྤྱོད་པ་ནི་བྱིན་ལེན་མ་བྱས་པ་ཉིད་
ལ་ཉེས་པ་མེད་དོ། །འདི་ལ་བརྔས་པ་དང་མ་བརྔས་པ་དག་ལ་ཁྱད་པར་མེད་དོ། །གཞན་

མེད་ན་མ་བརྔས་པ་དག་སྤྱད་དོ། །ཞེས་གསུངས་ཏེ། ལག་པ་བསྙལ་བ་སྟེ་བཀྲུས་པ་དང་
ཤིང་གིའམ་སྔོའི་འདབ་མ་དག་ཡོད་ན་ལག་པའི་ཁྱོར་བའམ་འདབ་མའི་ནང་ནས་ཆུ་
བཏུང་བར་བྱ་བ་ལས་བྱ་སྐྱོགས་ཏེ་བྱ་མ་བུམ་སོགས་ཀྱིས་སྐོམ་མི་བཏུང་ངོ༌། །ཆུ་ཉུང་
བས་ལག་པ་བསྙལ་བ་མེད་ཅིང་འདབ་མ་དག་མེད་ནས་སྐྱོགས་ཀྱིས་སྐོམ་འཐུང་དགོས་
པར་གྱུར་ན་སྐྱོགས་ཀྱིས་སྐོམ་འཐུང་བ་དེ་མ་བསྒྲིབས་པར་བཏུང་བར་མི་བྱའོ། །སྐྱོགས་
དེ་ཆུ་དང་བཅུས་པ་ཉིད་ཡིན་ན་ཁ་གབ་ཀྱིས་ཁ་མ་བཅད་པར་མི་གཞུག་གོ །ཆུ་དང་
བཅས་པ་ཉིད་ཅེས་སྨོས་པ་ནི་མཚོན་པ་ཙམ་དུ་ཟད་དེ་ཆུ་མེད་པ་ན་ཡང་ཁ་མ་བཅད་པར་
མི་གཞག་གོ །སྐྱོགས་དེའི་ཁུ་གབ་ནི་རྣམ་པ་གསུམ་སྟེ། ཤིང་ལས་བྱས་པ་དང༌། རྡོ་
ལས་བྱས་པ་དང༌། ས་ལས་བྱས་པའོ། །སྐྱོགས་དེ་གཞག་པའི་གཞི་ཤིང་ལས་བྱས་
པའམ། རྡོ་ལས་བྱས་པ་བཅུང་བར་བྱའོ། །འདབ་མ་དག་ཟས་ཉིད་དུ་སྤྱོད་པ་ན་བྱིན་
ལེན་དགོས་ཀྱང་འདབ་མ་དགུ་ཟས་ཀྱི་སྣོད་སྡེར་ཉིད་དུ་སྤྱོད་པ་ནི་བྱིན་ལེན་མ་བྱས་པ་
ཉིད་ལ་ཉེས་པ་མེད་དོ། །འདབ་མ་དག་སྣོད་ཉིད་དུ་སྤྱོད་པ་འདི་ལ་ཤིང་ལྗོན་པ་སོགས་
ལས་བརྔས་པ་དང་མ་བརྔས་པ་དག་ལ་ནི་བྱིན་ལེན་བསྟབ་པ་ཉིད་ཀྱི་སྣོད་ལ་ཁྱད་པར་
མེད་དོ། །འདབ་མ་བརྔས་པ་དང་སྣོད་གཞན་མེད་ན་འདབ་མ་མ་བརྔས་པ་སྟེ་ཤིང་ལས་
མ་བཏོགས་པ་དག་སྡེར་དུ་སྤྱད་དོ། །གཞན་ཡོད་ན་ནི་ཤིང་ལྗོན་པ་ལ་སོགས་པ་དག་དང་
འབྲེལ་བའི་འདབ་མས་སྐོམ་ལ་སོགས་པ་འཐུང་བར་བྱེད་པ་བཞད་གད་དུ་འགྱུར་བས་
མི་བྱའོ་ཞེས་ཊི་ཀའོ། །གསོག་འཇོག་གི་ཟས་ཟ་བའི་ལྟུང་བྱེད་དོ།། །།
གཉིས་པ་བྱིན་ལེན་གྱི་ཆོ་ག་ལས་འདས་པ་བྱིན་ལེན་མ་བྱས་པར་ཟ་བའི་ལྟུང་བ་ལ་
གསུམ། བསླབ་བྱ་དང་། ལྟུང་བ་རྣམ་གཞག་དང་། ལྟུང་མེད་དོ། །དང་པོ་ལ་བཞི་ལས།
དང་པོ་རྐྱེན་ཁྱད་པར་ཅན་ལ་དམིགས་ཀྱིས་བསལ་བ་ནི། གཞན་དང་བྱིན་ལེན་སྟོབ་པ་
མེད་ན་སྦྱིན་བདག་གིས་བསམ་པ་ཐག་པ་ནས་བཏང་བ་རང་གིས་བླངས་ཏེ་བཟའ་བར་
བྱའོ། །ཞེས་གསུངས་ཏེ། བྱིན་ལེན་བྱས་ཟིན་པའི་ཟས་གཞན་དང་དགེ་ཚུལ་ལ་སོགས་
་

པ་བྱིན་ལེན་སྟོབ་པ་པོ་དག་མེད་ལ་གདུགས་ཚོད་མི་ཡོལ་བའི་དུས་ཀྱིས་ཀྱང་མི་ཐུབ་ན་
སྦྱིན་བདག་གིས་བསམ་པ་ཐག་པས་བཏང་བ་དེ་བྱིན་ལེན་མ་བྱས་པར་དགེ་སློང་རང་
གིས་བླངས་ཏེ་བྱང་གི་སྒྲ་མི་སྙན་གྱི་དུས་སུ་བྱིན་གྱིས་བརླབ་ཅིང་བཟའ་བར་བྱའོ། །
གཞན་དང་བྱིན་ལེན་སྟོབ་པ་གཉིས་ཀའམ་གང་ཡང་རུང་བ་ཡོད་ན་ནི་ཉེས་པར་འགྱུར་རོ། །
གཉིས་པ་བྱིན་ལེན་གྱི་མཚན་ཉིད་དམིགས་བསལ་དང་བཅས་པ་ནི། མངོན་སུམ་དུ་
མཚམས་ཀྱི་ནང་དུ་འཐོབ་པའི་ཕྱོགས་ན་གནས་པས་ལག་པ་བཀན་པས་ལུས་སམ་དེ་
དང་འབྲེལ་བར་གྱེན་དུ་འདེགས་ནུས་པ་བསྙེན་པར་མ་རྫོགས་པ་མི་མ་ཡིན་པ་ལས་ཀྱང་
སྦྱིན་པར་འདོད་པས་ཡན་ལག་གིས་སམ་དེ་དང་འབྲེལ་བས་བྱིན་པ་མནོས་པ་ནི་བྱིན་ལེན་
ནོ། །ཡུལ་གྱི་མི་སྨད་པར་བྱ་བ་ཉིད་ཡིན་ན་དཀྱིལ་འཁོར་གྱི་སྟེང་དུ་ཞོག་ཅིག་ཅེས་བསྟན་
ན་ཡང་ངོ་། །ལྷུང་བཟེད་དང་དེའི་གཞི་དག་ནི་གཅིག་པ་ཉིད་དོ། །སྤྲེའུ་རྣམས་ཀྱི་སྤྱོད་
ཡུལ་ནི་ཡལ་ག་ཡིན་པས་དེ་ནས་དེའི་ཕྱིར་མི་འཐོབ་པའི་ས་ཉིད་མ་ཡིན་ནོ། །ཤིང་ཏོག་
དག་མན་ཤེལ་དང་ཁྲི་དང་ཁྲིའུ་དང་ཐུ་བ་དང་ལྷུང་བཟེད་ཀྱི་གཞི་དག་གིས་བྱིན་ལེན་མནོད་
དུ་མི་རུང་བ་ཉིད་མ་ཡིན་ནོ། །དེ་དག་གནས་པ་དག་གིས་ཅང་མི་སྨྲ་བར་སོ་སོར་བརྟག་
པར་བྱའོ། །ཞེས་གསུངས་ཏེ། ཅི་ཙམ་གྱིས་བྱིན་ལེན་བྱས་པ་ཡིན་ཞེ་ན། ལེན་པ་པོ་དེས་
མངོན་སུམ་དྲངས་ཐད་དུ་སྟོབ་པ་པོ་ལས་མནོས་ན་བྱིན་ལེན་ཡིན་གྱི། གློ་དང་རྒྱབ་ནས་
མནོས་ན་མ་ཡིན་པ་དང་། ལེན་པ་པོ་དང་སྟོབ་པ་པོ་གཉིས་རགས་པ་མཚམས་གཞན་སྒོ་
ཐེམ་ལྟ་བུ་སོར་བཞིའམ་སེག་དང་རེ་ལྡེ་ལ་སོགས་པ་སོར་གང་ཡར་མར་གྱིས་མ་ཆོད་པ་
དང༌། འདི་ལ་སོར་འགྲེལ་སྦྲང་བུའི་རྐང་ཅན་ལས། མཁར་སིལ་གྱི་ཡུ་བ་ཙམ་གྱིས་བར་
མ་ཆོད་པ་ཞེས་གསུངས་ཡོད་པར་བཤད་དོ། །དེ་བཞིན་དུ་མེ་དང་ཆུ་དང་ནམ་མཁའ་དང་
བདག་པོ་སྟེ་མཚམས་ལྔས་བར་དུ་མ་ཆོད་པའི་མཚམས་གཅིག་ཉིད་ཀྱི་ནང་དུ་གནས་པ་
དང༌། ལེན་པ་པོ་དེ་ཟས་སྟོབ་པ་པོ་བས་ཁྲུ་གང་དུ་ལོངས་པས་དམའ་བ་ན་འདུག་པ་མ་
ཡིན་པར་ལེན་པ་པོ་དེ་ཟས་འཐོབ་པའི་ཕྱོགས་ན་གནས་པས་ལག་པ་གཉིས་ཁས་ཕུབ་

པ་མ་ཡིན་པར་ཀན་རྐྱལ་དུ་བཀན་པས་ལག་པ་ལ་སོགས་པར་མནོས་པ་ལུས་ཀྱིས་
མནོས་སམ་ལྷུང་བཟེད་ལ་སོགས་པར་མནོས་པ་ལུས་དེ་དང་འབྲེལ་བར་མནོས་པ་དང་།
སྟོབ་པ་པོ་དེ་ཡང་ཟས་དེ་གྱེན་དུ་འདེགས་ནུས་པ་དགེ་ཚུལ་ལ་སོགས་པ་བསྙེན་པར་མ་
རྫོགས་པའམ་མཚན་མི་མཐུན་པ་དགེ་སློང་མས་ཀྱང་སྟོབ་ཏུ་རུང་བ་དང་། དེར་མ་ཟད་
གླང་པོ་ཆེ་ཅང་ཤེས་པ་དང་རྟ་ཅང་ཤེས་པ་དང་སྤྲེའུ་ཅང་ཤེས་པ་ལ་སོགས་པ་མི་མ་ཡིན་
པ་ལས་ཀྱང་བྱིན་པ་མནོས་ན་བྱིན་ལེན་ཡིན་ནོ། །དེ་ཡང་ཞུ་བ་ལས། བཅོམ་ལྡན་འདས་
ཀྱིས་འགྲོ་བ་གཞན་དུ་གནས་པ་རྣམས་ལས་བྱིན་ལེན་བྱོས་ཤིག་ཅེས་གསུངས་ན།
བཙུན་པ་ཇི་ལྟ་བུའི་འགྲོ་བ་གཞན་དུ་གནས་པ་རྣམས་ལས་བྱིན་ལེན་བགྱི། ཨུ་པཱ་ལི་གང་
ལ་འབུལ་བར་སྣང་ཞིང་ཡོངས་སུ་གཏོང་བའི་འདུ་ཤེས་དང་ཡང་ལྡན་ན་བྱིན་ལེན་བྱས་
ལ་བཟའ་བར་བྱའོ། །ཞེས་གསུངས་སོ། །སྦྱིན་པར་མི་འདོད་པས་བྱིན་ན་བྱིན་ལེན་མིན་
པས་བསམ་པ་སྦྱིན་པར་འདོད་པས་ཟས་སྟོབ་པ་པོའི་ཡན་ལག་གིས་ཏེ་ལག་པས་སམ་
ལག་པ་དེ་དང་འབྲེལ་བ་གཟར་བུ་ལ་སོགས་པས་བྱིན་པ་མནོས་པ་སྟེ་བླངས་པ་ནི་བྱིན་
ལེན་ནོ། །དེ་ལ་འགྲེལ་ཆུང་ལས། ལུས་ཀྱི་ཡན་ལག་ལག་པའམ་སྣའམ་སོས་བཟུང་སྟེ་
བྱིན་པ་དང་ཞེས་དེ་དག་གང་གིས་བྱིན་ཀྱང་རུང་བར་གསུངས་སོ། །ལུང་མ་མོ་ལས། རྫུ་
འཕྲུལ་ཆེན་པོ་དང་མཐུ་ཆེན་པོའི་དགེ་སློང་དག་སྤྱོད་པ་ཅན་གྱི་ལྗོངས་དེར་བསོད་སྙོམས་
ཀྱི་ཕྱིར་དོང་བ་དང་། དེ་དག་ལ་སྨོད་པ་ཅན་གྱི་མི་རྣམས་ཀྱིས་རང་བཞིན་ལག་ནས་བྱིན་
ལེན་མི་བྱེད་པར་མདུན་དུ་དོར་བར་བྱེད་ནས་བཀའ་བསྩལ་པ། བོར་བ་དང་བྱིན་ལེན་
བྱས་པས་ཏེ་འདི་ནི་ཡུལ་ཕྱོགས་རུང་བ་ཞེས་བྱའོ་ཞེས་གསུངས་པ་ལྟར་ཡུལ་ཆོས་ཀྱིས་
ཡུལ་གྱི་མི་རྣམས་གཅིག་གིས་གཅིག་ལ་སྨད་ཅིང་བཙོག་པར་འཛིན་ཏེ་རེག་ཏུ་མི་འདོད་
ཅིང་བྱིན་ལེན་བྱར་མི་བཏུབ་པའི་སྤྱད་པར་བྱ་བ་ཉིད་ཀྱི་ཡུལ་ཡིན་ན། དཀྱིལ་འཁོར་ཏེ་
ཞལ་ཞལ་གྱི་སྟེང་དུ་ཟས་དེ་ཞོག་ཅིག་ཅེས་བསྟན་ན་ཡང་ངོ་སྟེ་བྱིན་ལེན་མནོས་པ་ཡིན་
གྱི་ལུས་སམ་ལུས་དང་འབྲེལ་བར་མནོས་པ་འབའ་ཞིག་ཏུ་མ་ཟད་དོ། །དེ་ལྟར་ལུང་རྣམ་

འབྱེད་ལས། བྱིན་ལེན་ནི་རྣམ་པ་ལྔ་སྟེ། ལྔ་གང་ཞེ་ན། ལུས་ཀྱིས་ལུས་སུ་དང་། ལུས་
དང་འབྲེལ་བས་ལུས་སུ་དང་། ལུས་ཀྱིས་ལུས་དང་འབྲེལ་བར་དང་། ལུས་དང་འབྲེལ་
བས་ལུས་དང་འབྲེལ་བར་དང༌། གཞག་པའི་ཆོ་ག་ཉིད་ནི་ལྔ་པའོ། །ཇི་ལྟར་ལུས་ཀྱིས་
ལུས་སུ་ཞེ་ན། ལུས་ཀྱིས་སྦྱིན་པར་བྱེད་ཅིང་ལུས་སུ་ལེན་པར་བྱེད་པ་སྟེ། དེ་ལྟར་ལུས་
ཀྱིས་ལུས་སུའོ། །སོགས་ནས། ཇི་ལྟར་གཞག་པའི་ཆོ་ག་ཉིད་ནི་ལྔ་པ་ཡིན་ཞེ་ན། དགེ་
སློང་དག་སྨད་པ་ཞེས་བྱ་བའི་ཡུལ་གྱི་མི་དག་ཡོད་དེ། དེ་དག་མ་ཡང་སྨོད་པར་བྱེད། ཕ་
ཡང་སྨོད་པར་བྱེད། ཕུ་ནུ་དང་བུ་སྲིང་ཡང་སྨོད་པར་བྱེད་དེ། དགེ་སློང་གང་དེར་འགྲོ་བ་
དེས་དཀྱིལ་འཁོར་བྱས་ཏེ་འདིར་ཞོག་ཅིག་ཅེས་བརྗོད་པར་བྱ་ཞིང་། དེ་དག་གིས་དེར་
གང་བཞག་པ་དེ་བྱིན་ལེན་བྱེད་པར་བརྗོད་པར་བྱ་ཞིང་། བྱང་གི་སྒྲ་མི་སྙན་གྱི་དུས་སུ་
བྱིན་གྱིས་བརླབས་ཏེ་བཟའ་བར་བྱ་ཞིང་འདི་ལ་འགྱོད་པར་མི་བྱ་སྟེ། དེ་ལྟར་གཞག་
པའི་ཆོ་ག་ཉིད་ནི་ལྔ་པ་ཡིན་ནོ་ཞེས་གསུངས་སོ། །སྣོད་ལ་ཁྱད་པར་མེད་པ་ནི། ལྟུང་
བཟེད་དུ་ཟས་མནོས་པ་ལས་ལྷུང་བཟེད་ཀྱི་འོག་གཞིར་ཟས་ལྷུང་ན་བྱིན་ལེན་དུ་འགྱུར་
རམ་ཞེ་ན། ལྷུང་བཟེད་དང་དེའི་གཞི་ཤིང་གི་གཞོང་པ་ལ་སོགས་པ་དག་ནི་བྱིན་ལེན་
མནོད་དུ་རུང་བའི་སྣོད་ཙམ་དུ་གཅིག་པ་ཉིད་དོ། །དེ་ཡང་བྱིན་ལེན་བྱེད་འདོད་ཀྱི་
སེམས་ཉེ་བར་བཞག་ནའོ། །འཐོབ་པའི་ཕྱོགས་ན་གནས་པས་ཞེས་སྔར་སྨོས་པ་དེའི་
སྤྲོས་པ་ནི་སྤྲེའུ་རྣམས་ཀྱི་སྤྱོད་ཡུལ་ནི་ཤིང་གི་ཡལ་ག་ཡིན་པས་ཡལ་གའི་སྟེང་དེ་ནས་
སྦྱིན་འདོད་ཀྱིས་དེའི་འོག་ན་གནས་པའི་དགེ་སློང་གིས་བཟེད་པའི་ཐུ་བ་ལ་སོགས་པར་
བྱིན་ན་ནི་སྦྱིན་པ་པོ་རང་གི་སྤྱོད་ཡུལ་ནས་བསྟབས་པ་དེའི་ཕྱིར་བྱིན་ལེན་མི་འཐོབ་པའི་
ས་ཉིད་མ་ཡིན་ནོ། །ཤིང་ཐོག་དག་མན་ཤེལ་གྱི་གཞོང་པ་དང་ཤིང་གི་ཁྲི་དང་ཁྲིའུ་དང་
གོས་ཀྱི་ཐུ་བ་དང་ལྷུང་བཟེད་ཀྱི་གཞི་དག་གིས་བྱིན་ལེན་མནོད་དུ་མི་རུང་བ་ཉིད་མ་
ཡིན་ཏེ་རུང་བ་ཡིན་ནོ། །དེ་ཡང་སྣོད་དེ་དག་གི་འོག་ནས་བཟུང་སྟེ་བྱིན་ལེན་བྱས་ན་རུང་
བ་ཡིན་པའོ། །ཁྲི་དེ་གྱེན་དུ་འདེགས་པར་མི་ནུས་ཀྱང་དགེ་སློང་གི་ལག་པ་གཉིས་བཀན་

ནས་བཟུང་སྟེ་འགྲིམ་པ་པོས་ཁྲི་དེར་ཤིང་ཐོག་ལ་སོགས་པ་བླུགས་ན་བྱིན་ལེན་ཐོབ་པའོ། །
ཤིང་ཐོག་དེ་དག་གནས་པ་སློབ་མ་དང་ཉེ་གནས་དག་གིས་མཆིལ་མའི་ཟེར་མས་མི་རེག་
པ་དང་སེམས་མི་འཆར་བའི་ཕྱིར་ཅང་མི་སྨྲ་བར་སྲོག་ཆགས་ཡོད་མེད་སོགས་སོ་སོར་
བརྟག་པར་བྱའོ། །གསུམ་པ་ཟས་ཁྲིམ་པའི་ཚུལ་བསྟན་པ་ནི། སྙོམས་པར་འབྲིམ་པར་
བྱེད་པ་མོས་པར་བྱའོ། །དགེ་སློང་བྱིན་ལེན་བྱས་པས་འབྲིམ་པ་ཉིད་ནི་རུང་བ་ཉིད་ཡིན་
ནོ། །ཞུན་མར་དང་འབྲུ་མར་དང་སྦྲང་རྩི་དང་བུ་རམ་གྱི་དབུ་བའི་བུམ་པ་དག་འབྲིམ་ན་རྩྭ་
དང་ལོ་མ་ལ་སོགས་པ་དག་གིས་གོས་དག་བསྐྱབ་པར་བྱའོ། །བྲིམ་པར་བྱ་བ་གཅེས་པ་
དང་བར་མ་དང་ཐ་མ་དག་སོ་སོར་བྱའོ། །ཨ་མ་ཞིམ་པོ་རྣམས་ལོགས་ཤིག་ཏུ་བསལ་ཏེ་
བྲིམ་པར་བྱའོ། །འབྲིམ་པར་བྱེད་པའི་ནི་མཁན་པོའམ་སློབ་དཔོན་གྱིས་མནོད་པར་བྱའོ། །
མི་འཐོབ་པ་འཐོབ་ན་དྲུང་ན་འདུག་པས་སོ། །དུ་མ་ཉིད་ཡིན་ན་སྟན་ལས་མ་འཕགས་
པས་ཅི་ཙམ་ལེན་ནུས་པའོ། །ཞེས་གསུངས་ཏེ། ཤིང་ཐོག་འབྲིམ་པ་དག་ཤིང་ཐོག་
སྙོམས་པར་འབྲིམ་པར་བྱེད་པ་ལ་མོས་པ་བསྐྱེད་པར་བྱའོ། །སྙོམས་པར་བྲིམས་ཤིག་
ཅེས་བསྒོ་ཞེས་འགྲེལ་ཆུང་ལས་སོ། །དགེ་སློང་ཟས་བྱིན་ལེན་བྱས་པས་ཟས་འབྲིམ་པ་
ཉིད་ནི་རུང་བ་ཉིད་ཡིན་ཏེ། ཚུལ་དང་མི་མཐུན་པ་མ་ཡིན་ནོ། །འགྲེལ་ཆུང་ལས། དགེ་
སློང་གིས་ཟན་འབྲིམ་ན་ཡང་དགེ་སློང་འབྲིམ་པ་དེ་ཉིད་ཀྱིས་ཚུལ་བཞིན་དུ་བྱིན་ལེན་
བྱས་ཏེ་འབྲིམ་ན་དགེ་སློང་ཀུན་ཀྱིས་བྱིན་ལེན་བྱ་མི་དགོས་ཀྱི། དེས་བྱིན་ལེན་བྱས་པས་
ཆོག་སྟེ་བྲིམ་དུ་རུང་ངོ༌། །ཞེས་སོ། །ཞུན་མར་དང༌། འབྲུ་མར་དང༌། སྦྲང་རྩི་དང་། བུ་
རམ་གྱི་དབུ་བ་སྟེ། བུ་རམ་བསྐོལ་བའི་ལུ་བས་བཀང་བའི་བུམ་པ་དག་བྱིན་ལེན་བྱས་
ཏེ་དགེ་སློང་གིས་འབྲིམ་ན་གོས་དག་མ་རུང་བར་འགྱུར་བ་སྤང་བའི་ཕྱིར་རྩྭ་དང་ལོ་མ་ལ་
སོགས་པ་དག་གིས་ཟས་དང་གོས་ཀྱི་བར་དུ་བཅད་དེ་གོས་དག་བསྐྱབ་པར་བྱའོ། །དེ་
ལྟར་བུ་རམ་གྱི་དབུ་བ་ཞེས་པ་བྱེ་བྲག་ཏུ་བུ་རམ་བསྐོལ་བའི་ཝུ་བ་ལ་འཇུག་ཅིང་། དེའི་
ཕྱེ་མ་རྡོག་པོར་མ་བྱས་པ་ལ་དྭགས་དང་། རྡོག་པོར་བྱས་པ་ལ་ལི་ཁ་ར་དང་ཤ་ཁ་ར་

ཟེར་རོ། །སྤྱིར་བུ་རམ་ཐམས་ཅད་ལ་བུ་རམ་གྱི་དབུ་བ་ཞེས་བརྗོད་པའི་སྐབས་ཀྱང་ཡོད་
དེ། ལུང་རྣམ་འབྱེད་ལས། བུ་རམ་གྱི་དབུ་བ་ཞེས་བྱ་བ་ནི་བུ་རམ་མོ། །ཞེས་དང༌། ཞུ་
འགྲེལ་ལས། བུ་རམ་གྱི་ལྦུ་བ་ནི་བུ་རམ་དང་། དྭགས་དང་། ཤ་ཁ་ར་ལ་སོགས་པའོ། །
ཞེས་གསུངས་པ་ལྟར་རོ། །བྲིམ་པར་བྱ་བ་རྒུན་འབྲུམ་ལ་སོགས་པ་གཅེས་པ་བཟང་བ་
དང༌། བར་མ་དང་། ཐ་མ་དག་སོ་སོར་བྱས་ནས་ཐམས་ཅད་ལ་སྙོམས་པར་བྲིམ་པར་
བྱའོ། །དེའི་སྤྲོས་པ་ནི། དཔེར་ན་ཨ་མྲ་ལ་ཞིམ་པོ་དང་བར་མ་དང་མི་ཞིམ་པ་དག་ཡོད་
པོས་ཞིམ་པོ་རྣམས་ལོགས་ཤིག་ཏུ་བསལ་ཏེ་བྲིམ་པར་བྱའོ། །དེ་ནི་མི་སྙོམས་པ་ཉིད་
བསལ་བའི་ཕྱིར་རོ། །ཨ་མའི་ངོས་འཛིན་ལ་གཏམ་རྒྱུད་གསེར་གྱི་ཐང་མར་འབྲས་བུ་
ལྗང་སེར་བྱིས་པའི་མགོ་ཙམ་པ་ནས་ཁུ་ཚུར་ཙམ་པའི་བར་ཡོད་པ། རོ་ནི་ཞོ་གསར་པ་
ལ་སྦྲང་རྩི་སྦྱར་བ་དང་ཕྱོགས་འདྲ་བ། རྒྱ་ནག་པ་རྣམས་ཀྱིས་མན་གོ་ཟེར་བ་དེ་ཡིན་
པར་གསུངས་པས་དེང་སང་ཤིང་ཏོག་འཚོང་མཁན་ཕལ་ཆེར་ལ་བཙོང་རྒྱུ་ཡོད་པ་དེའོ། །
འབྲིམ་པར་བྱེད་པའི་སྐལ་བ་ནི་དེའི་མཁན་པོའམ་སློབ་དཔོན་གྱིས་མནོད་པར་བྱའོ། །
མཁན་སློབ་མེད་དམ་ཡོད་ཀྱང་འབྲིམ་བྱེད་ཀྱི་སྐལ་བ་མཁན་སློབ་ཀྱིས་ལེན་ན་མཁན་
སློབ་དེ་གཉིས་ཤིན་ཏུ་རྒན་པས་འབྲིམ་བྱེད་རང་ཉིད་ཀྱིས་ལེན་ན་མི་འཐོབ་པ་ཉིད་ཀྱི་
ཟས་བཟང་པོ་འཐོབ་ན་མི་རུང་བས་འབྲིམ་པར་བྱེད་པ་པོའི་འདུག་ས་གར་བབས་པའི་
ལྟག་འོག་དྲུང་ན་འདུག་པའི་གྲོགས་གང་ཡིན་པས་མནོད་པར་བྱ་དགོས་སོ། །བདག་གི་
ལྟག་འོག་ན་འདུག་པའི་དགེ་སློང་མང་ཞིག་ཟན་འབྲིམ་དུ་དེང་སྟེ་འབྲིམ་བྱེད་དུ་མ་ཉིད་
ཡིན་ན་དྲུང་ན་འདུག་པའི་དགེ་སློང་སྟན་ལས་མ་འཕགས་པས་དེ་དག་གི་སྐལ་བ་ཅི་ཙམ་
ལེན་ནུས་པ་དེ་ཙམ་མནོད་པར་བྱ་ཞིང་ལྷག་མ་ནི་གཞན་དག་གིས་མནོད་པར་བྱའོ། ། །
བདག་གིས་མནོད་པར་ལག་གིས་མི་ཁྱབ་པ་ནི་མ་མནོས་ཀྱང་ཉེས་མེད་དོ་ཞེས་འགྲེལ་
ཆུང་ལས་སོ། །བཞི་པ་བྱིན་ལེན་འཇིག་མི་འཇིག་དོགས་གཅོད་དང་བཅས་པ་ནི། འདྲིལ་
བ་ནི་རང་གི་གནས་ནས་མ་འཕགས་པས་ལེན་ནུས་པ་ཉིད་ཡིན་ན་བྱིན་ལེན་མ་ཞིག་གོ །

སྦྲང་བུ་དང་གྲོག་སྦུར་ལ་སོགས་པ་དག་གིས་རེག་པ་ཡང་ངོ་། །དགེ་སློང་གིས་མ་བཏང་
པ་ལ་གཞན་གྱིས་ཀྱང་ངོ་། །བྱི་བས་ནི་ཞིག་པར་བྱེད་དོ། །བྱིན་ལེན་བྱས་པའི་བྱིན་ལེན་
སྟོབ་པ་ནི་མི་རིགས་པ་ཉིད་མ་ཡིན་ནོ། །ཞེས་གསུངས་ཏེ། བྱིན་ལེན་ཅན་གྱི་ཟས་འདྲིལ་
བ་ནི་དགེ་སློང་རང་གི་གནས་ནས་མ་འཕགས་པས་ལེན་ནུས་པ་ཉིད་ཡིན་ན་བྱིན་ལེན་
མ་ཞིག་གོ །གཞན་དུ་ན་ཞིག་པ་ཁོ་ན་ཡིན་ནོ་ཞེས་ཊཱི་ཀ་ལས་སོ། །བྱིན་ལེན་བྱས་པའི་
འོག་ཏུ་སྦྲང་བུ་དང་གྲོག་སྦུར་མ་ལ་སོགས་པ་དག་གིས་རེག་པ་ཡང་ངོ་སྟེ་བྱིན་ལེན་མི་
ཞིག་གོ་ཞེས་སྔ་མར་སྦྱར་རོ། །སོགས་པའི་སྒྲས་ནི་བྱིའུ་ཕྲུག་བྱུང་མ་ཐག་པའི་ཚད་བས་
ཀྱང་ཆུང་བའི་སྐྱེ་བ་པོ་ཕྲ་མོ་དག་བསྡུའོ་ཞེས་རང་འགྲེལ་ལས་སོ། །དགེ་སློང་གིས་འཛིན་
པ་མ་བཏང་པ་ལ་སྦྲང་བུ་ལ་སོགས་པ་དག་ལས་གཞན་གྱིས་ཏེ་བསྙེན་པར་མ་རྫོགས་
པའི་མི་ལ་སོགས་ཀྱིས་རེག་པས་ཀྱང་ངོ་སྟེ་རེག་པས་བྱིན་ལེན་མི་ཞིག་གོ །ཁང་པར་
གནས་པའི་བྱི་བས་ཏེ་ཙི་གུ་ཚང་གསོག་པར་ནུས་པའི་བྱི་མང་ལ་སོགས་པ་ཡན་ཆད་ཀྱིས་
རེག་པས་ནི་བྱིན་ལེན་ཞིག་པར་བྱེད་དོ། །བྱི་མང་ནི་བྱི་བ་ཚང་གསོག་པར་ནུས་པའོ། །
དེ་ལ་བྱིན་ལེན་འཇིག་པའི་རྒྱུ་བཅུ་སྟེ། ༡འདྲིལ་བ་དང་། ༢འོ་མ་ལས་མར་བྱུང་བ་ལྟ་བུ་
དངོས་པོ་གཞན་དུ་གྱུར་པ་དང་། ༣སྲན་མ་ལས་མྱུ་གུ་སྐྱེས་པ་ལྟ་བུ་སྐྱེ་བ་གཞན་དུ་གྱུར་
པ་དང་། ༤ནམ་མཁའ་ལ་འཕངས་པ་དང་། །བསླབ་པ་ལས་བབས་པ་དང་རང་ཉིད་ཤི་
བ་དང་དགེ་རྩ་ཆད་པ་དང་མཚན་གཉིས་ཅིག་ཆར་བྱུང་བ་དང་མཚན་ལན་གསུམ་དུ་གྱུར་
པ་སོགས་ཀྱིས་བདག་ཉིད་དགེ་སློང་མིན་པར་གྱུར་པ་དང༌། ༦དགེ་སློང་ནང་ཕན་ཚུན་
ཡང་རུང་གྱུར་ཁ་ལྟ་བུས་ཕྲོགས་པ་དང༌། ༧མ་རྫོགས་པ་ལ་བསྔོས་པ་དང་། རརང་དང་
འབྲེལ་བ་བྲལ་བ་ལ་མ་རྫོགས་པས་རེག་པ་དང༌། ༩ལྟུང་བ་བྱུང་ནས་སྤངས་པ་དང༌།
༡་མེ་ཆུ་ལྟ་བུས་དངོས་པོ་བརླགས་པ་རྣམས་སོ། །གཞན་ཡང་ཤོར་བ་དང་བོར་བས་ཀྱང་
བྱིན་ལེན་འཇིག་པར་ལུང་ལྔ་ཚན་པ་ལས་གསུངས་སོ། །རེག་པས་བྱིན་ལེན་འཇིག་པ་ལ།
བསྙེན་པར་མ་རྫོགས་པའི་ལག་པ་ལ་སོགས་པ་ལུས་དངོས་ཀྱིས་རེག་གམ་ལུས་དངོས་

ལག་པས་བཟུང་བའི་སྐྱོགས་སོགས་ཀྱིས་རེག་ན་བྱིན་ལེན་འཇིག་ཀྱང་ལག་པས་བཟུང་
བའི་སྐྱོགས་སོགས་ལས་བྱུང་བའི་འོ་མའི་རྒྱུན་ལྟ་བུས་རེག་ན་བྱིན་ལེན་མི་འཇིག་པ་འདྲ་
སྟེ། རྩ་བར། དེ་དང་འབྲེལ་བའི་རྒྱུན་གྱིས་རེག་པ་ནི་དེ་ལ་རེག་པ་ཉིད་མ་ཡིན་ནོ་ཞེས་
གསུངས་པའི་གནད་ཀྱིས་སོ་སྙམ་ཡང་དཔྱད་པར་བྱའོ། །བྱིན་ལེན་བྱས་ཟིན་པའི་ཟས་
ལ་གཞན་གྱིས་རེག་གམ་བྱིན་ལེན་བྱས་སམ་མ་བྱས་ཐེ་ཚོམ་ཟ་བ་ལ་སླར་ཡང་བྱིན་ལེན་
སྟོབ་པ་ནི་མི་རིགས་པ་ཉིད་མ་ཡིན་ནོ། །བྱིན་ལེན་བྱས་ཟིན་པའི་ནང་དུ་བྱིན་ལེན་མ་
བྱས་པ་ལྷུང་ན་ཇི་ལྟར་བྱ་ཚུལ་འདུལ་བ་བསྡུས་པ་ལས། བྱིན་ལེན་བྱས་པར་གང་བྱིན་
ལེན་མ་བྱས་པ་ལྷུང་ན་བྱིན་ལེན་བྱེད་པ་ཡོད་ན་སླར་བྱིན་ལེན་བྱའོ། །མེད་ན་དེ་ཉིད་
དབྱུང་བར་བྱའོ། །ཞེས་སོ། །གཉིས་པ་ལྟུང་བ་རྣམ་གཞག་ལ་བཞི་ལས། དང་པོ་གླེང་
གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་བཀའ་དང་བསླབ་པ་ལ་
གཡེལ་བས་ཉེས་པ་བྱིན་ལེན་མ་བྱས་པར་ཟོས་པས་འདི་བཅས་སོ། །གཉིས་པ་དགག་
བྱ་ནི་མ་བྱིན་པར་ལེན་པའི་རྒྱུར་འགྱུར་བ་དང༌། ཟས་ཅི་རུང་རུང་ལ་ལོངས་སྤྱོད་པའི་
རྒྱུར་འགྱུར་བ་དང༌། བཀག་པའི་ཟས་ལ་འདོད་པ་འཕེལ་བའོ། །གསུམ་པ་ངོ་བོ་ནི་
གནང་བའི་རྐྱེན་ཅན་མ་ཡིན་པའི་བཅས་ལྡན་དགེ་སློང་གིས་སྒྲ་མི་སྙན་ལས་གཞན་པའི་
གནས་སུ་ངོ་བོ་ཡོངས་སུ་རྫོགས་པའི་སྨན་བཞི་གང་རུང་རུང་བ་ཚད་དང་ལྡན་པ་རང་ངམ་
རང་དང་ཆོ་ག་གཅིག་པའི་བྱིན་ལེན་དང་མི་ལྡན་པ་ཁམ་གཅིག་ཡན་ཆད་ཟོས་པ་ལས་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། ཤེས་གཙོའོ། །བྱིན་ལེན་མ་
བསྟབས་པ་ཉིད་ལའོ། །ཆུ་དང་སོ་ཤིང་མ་གཏོགས་པ་བཟའ་བར་བྱ་བའིའོ། །ཁར་རོ། །
ཟོས་ནའོ། །བྱང་གི་སྒྲ་མི་སྙན་མ་གཏོགས་པར་རོ། །ཞེས་གསུངས་ཏེ། བྱིན་ལེན་མ་བྱས་
པར་ཟ་བའི་ལྟུང་བྱེད་ཀྱི་བྱེད་པ་པོ་གང་ཞེ་ན། འདུ་ཤེས་གཙོ་ཆེར་བྱེད་པ་པོའོ། །ཡུལ་
གང་ལ་ཤེས་གཙོ་ཞེ་ན། བྱིན་ལེན་མ་བསྟབས་པ་ཉིད་ལ་ཤེས་གཙོའོ་ཞེས་སྦྱར་ཏེ་ཡུལ་
དེ་ལ་བསམ་པས་དེར་འདུ་ཤེས་པ་ནི་ཡན་ལག་གི་གཙོ་བོའོ། །གང་གི་བྱིན་ལེན་མ་

བསྟབས་པ་ལ་ཞེ་ན། ཆུ་ཟས་མ་ཡིན་པའི་ཕྱིར་དང་སོ་ཤིང་མིད་པར་བྱ་བ་མ་ཡིན་པའི་
ཕྱིར་ན་ཆུ་དང་སོ་ཤིང་མ་གཏོགས་པ་བཟའ་བར་བྱ་བའི་བྱིན་ལེན་མ་བསྟབས་པ་ཉིད་དུ་
ཤེས་ནའོ། །དེ་ཡང་རང་གི་རྣམ་བཤད་ལས། འདིར་ཆུ་དང་སོ་ཤིང་ཞེས་བྱ་བ་སྨོས་པ་ནི་
དཔེ་ཙམ་དུ་ཟད་དེ། ཁ་སྦྱང་བའི་ཐོ་རེངས་ཀྱི་ཆུ་དང་བའི་ལྕི་སྐམ་དང་ལྕི་བ་དག་ཀྱང་
འདིས་བསྡུས་པར་རིག་པར་བྱའོ། །ཞེས་དང་། སོ་ཤིང་བྱིན་ལེན་མ་བྱས་པར་མགུལ་དུ་
མིད་ན་ནི་ལྟུང་བྱེད་ཁོ་ནར་འགྱུར་བར་ཡང་དེ་ལས་གསུངས་སོ། །ཟས་དེ་ཟོས་ན་ལྟུང་
བྱེད་འབྱུང་ན་གང་དུ་ཟོས་ན་ཞེ་ན། ཁར་རོ། །སྣ་ནས་མིད་ན་ནི་ཉེས་བྱས་སོ། །ཁར་ཇི་
ལྟར་ཟོས་ན་དངོས་གཞིར་འགྱུར་ཞེ་ན། ཟོས་ཏེ་མགུལ་དུ་མིད་ནུའོ། །ཡུལ་ཐམས་ཅད་
དུའམ་ཞེ་ན། བྱང་གི་སྒྲ་མི་སྙན་མ་གཏོགས་པར་ཟོས་ན་དངོས་གཞིར་འགྱུར་རོ། །དེར་
ཡང་དུས་དྲན་བྱ་དགོས་ཏེ། ཞུ་བར། བྱང་གི་སྒྲ་མི་སྙན་གྱི་གླིང་ན་ནི་ཟས་མ་བྱིན་པར་
ཁའི་སྒོ་ནས་ཟ་བར་བྱེད་དེ། གལ་ཏེ་བྱང་གི་སྒྲ་མི་སྙན་པའི་དུས་སུ་བྱིན་གྱིས་རློབ་ན་ནི་
ལྟུང་བ་མེད་དོ། །ཅི་སྟེ་བྱིན་གྱིས་མི་རློབ་ན་ནི་ཉེས་བྱས་སོ། །ཞེས་གསུངས་པའི་ཕྱིར་རོ། །
གསུམ་པ་ལྟུང་བ་མེད་པ་ནི། ནད་པས་བསྙེན་པར་རྫོགས་པ་མེད་ན་བསྙེན་པར་མ་
རྫོགས་པ་ལས་ཟན་མནོད་པར་བྱའོ། །བསྙེན་པར་མ་རྫོགས་པས་བཟའ་བར་བྱའོ། །
ཞེས་གསུངས་ཏེ། དགེ་སློང་ནད་པ་རང་གིས་བྱིན་ལེན་མི་ནུས་ན་དགེ་སློང་གཞན་གྱིས་
བྱིན་ལེན་བྱས་ནས་ནད་པའི་ཁར་བསྙོད་པར་བྱ་བ་ཡིན་ཡང་དགེ་སློང་ནད་པས་བསྙེན་
པར་རྫོགས་པ་མཚན་མཐུན་པ་གཞན་མེད་ན་བསྙེན་པར་མ་རྫོགས་པ་ལས་དགེ་སློང་
ནད་པ་རང་གི་ཁར་ཟན་བསྙོད་པ་མནོད་པར་བྱའོ། །སྤྱིར་བྱིན་ལེན་བྱེད་སྐབས་ལག་
གིས་བླང་དགོས་ཀྱང་དམིགས་བསལ་ལོ། །ནད་པ་བསྙེན་པར་མ་རྫོགས་པས་ནི་བསྙེན་
པར་རྫོགས་པས་ཟས་བསྟབས་པ་བཟའ་བར་བྱའོ། །སྐབས་འདིར་མཚོ་ཊིཀ་ལས།
དགེ་སློབ་མའི་ཆ་ནས་དོགས་པ་གཅད་དགོས་སོ་ཞེས་པ་ནི་དགེ་སློབ་མ་ནད་པས་དགེ་
སློང་མས་ཟས་བསྟབས་པ་བཟའ་བར་བྱ་ཞེས་པའོ། །བྱིན་ལེན་མ་བྱས་པར་ཟ་བའི་ལྟུང་

བྱེད་དོ།། །།
ལྔ་པ་ཟས་བསོད་པ་ལས་གྱུར་པ་ལ་བཞི་ལས། དང་པོ་གླེང་གཞི་ནི་ཡུལ་སེར་སྐྱར་གང་
ཟག་དྲུག་སྡེས་ཉོན་མོངས་པ་རང་ཉམས་དང་ལྟོ་འདུན་གྱིས་ཉེས་པ་ཟས་བསོད་པ་བདག་
གི་ཕྱིར་བསླངས་ཏེ་ཟོས་པས་འདི་བཅས་སོ། །གཉིས་པ་དགག་བྱ་ནི་རང་འདོད་པ་ཆེ་བ་
དང་སྦྱིན་བདག་གི་ལོངས་སྤྱོད་ལ་གནོད་པའོ། །གསུམ་པ་ངོ་བོ་ནི། གནང་བའི་རྐྱེན་ཅན་
ནད་པ་མ་ཡིན་པའི་བཅས་ལྡན་དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་ཡུལ་དུས་དེ་ན་
ཟས་བསོད་པར་གྲགས་པ་གང་ཡང་རུང་བ་རུང་ཞིང་ཚད་དང་ལྡན་པ་ངག་མཚན་ཉིད་ལྔ་
ལྡན་གྱིས་བསླངས་ཏེ་ཟོས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་
ལ་གཉིས་ལས། དང་པོ་ཡན་ལག་གི་མཚན་ཉིད་ནི། འོ་མ་དང་ཞོ་དང་མར་དང་ཉ་ཤ་
དང་ཤ་སྐམ་ལྟ་བུ་དག་ནི་ཟས་བསོད་པ་ཡིན་ནོ། །དེ་ནི་བྱེད་པ་པོའོ། །སྦྱིན་པར་བྱེད་པ་
ཉེ་དུ་མ་ཡིན་པ་ཁྱིམ་པ་ཉིད་ཀྱང་ངོ་། །རང་གིས་བསླངས་ཏེ་ཟོས་ནའོ། །མི་ན་བས་
བསླངས་པ་དང་སློང་དུ་བཅུག་པ་ཉིད་དེ་ལ་ནི་ཉེས་བྱས་ཀྱིའོ། །ཅི་བདེར་བསྟབས་པ་མ་
བྱས་པ་ལའོ། །དེའི་ཕྱིར་ངན་པའམ་བསོད་པའམ་ཐ་མལ་པའམ་བཟང་པོ་འཐོབ་པ་ན་
གལ་ཏེ་བསླངས་ན་ཡང་ངོ་། །ཞེས་གསུངས་ཏེ། ཟས་བསོད་པ་ཇི་ལྟ་བུ་ཞེ་ན། འོ་མ་དང་།
ཞོ་དང་། མར་དང་། ཉ་ཤ་ལ་སོགས་པ་ཆུའི་ནང་ན་གནས་པའི་ཤ་བཟར་རུང་བ་ཐམས་
ཅད་དང་། ཤ་སྐམ་ལྟ་བུ་ཡུལ་དུས་གང་ན་ཟས་བསོད་པར་གྲགས་པ་དག་ནི་ཟས་བསོད་
པ་སྟེ་རོ་བཅུད་ལེགས་པོ་དང་ལྡན་པའི་ཟས་བཟང་པོ་ཡིན་ནོ། །ལྟ་བུ་ཞེས་བྱ་བའི་སྒྲས་
ནི་རྣམ་པ་ཞེས་པའི་དོན་ཏེ་རྣམ་པ་དེ་ལྟ་བུ་དག་དང་མར་ཁུ་ལ་སོགས་པ་དག་ནི་ཟས་
བསོད་པ་ཡིན་ནོ་ཞེས་ཊཱི་ཀ་ལས་སོ། །ཟས་བསོད་པ་དེ་ནི་ལྟུང་བ་འདི་སྐྱེད་པའི་བྱེད་པ་
པོའོ། །བྱེད་པ་པོ་དེ་ཙམ་དུ་ཟད་དམ་ཞེ་ན། སྦྱིན་པར་བྱེད་པ་པོ་དེ་དགེ་སློང་རང་གི་ཉེ་དུ་
མ་ཡིན་པ་དང་ཁྱིམ་པ་ཡིན་པ་ཉིད་ཀྱང་ངོ་སྟེ་བྱེད་པ་པོའོ་ཞེས་པའོ། །སྦྱིན་པར་བྱེད་པོ་
དེ་ཉེ་དུའམ་ཆོས་འདི་པའི་རབ་ཏུ་བྱུང་བ་ཡིན་ན་ལྟུང་བ་མེད་ལ་ཕྱི་རོལ་པའི་རབ་བྱུང་

ཡིན་ན་ཉེས་བྱས་སྐྱེད་པར་ཞུ་བ་ལས་གསུངས་སོ། །དགེ་སློང་རང་གིས་ཟས་བསོད་པ་
བསླངས་ཏེ་རང་གིས་ཟོས་ན་ལྟུང་བྱེད་སྐྱེད་པའོ། །དགེ་སློང་མི་ན་བས་ཟས་བསོད་པ་
བསླངས་པོ་ལ་སྦྱོར་བའི་ཉེས་བྱས་ཀྱི་བྱེད་པ་པོ་དང་། མི་ན་བར་གཞན་སློང་དུ་བཅུག་པ་
ཉིད་སྦྱོར་བའི་ཉེས་བྱས་ཕྲ་མོའི་བྱེད་པ་པོ་དང་སློང་དུ་བཅུག་པ་དེ་ཟོས་པ་ལ་ནི་མཐར་
ཐུག་པའི་ཉེས་བྱས་ཀྱི་བྱེད་པ་པོའོ། །དེ་བཞིན་དུ་ཞུ་བ་ལས། བྲོ་མ་འཚལ་བ་ན་བསླངས་
ལ་བྲོ་འཚལ་བ་ན་འཚལ་ན་ཅིར་འགྱུར། ཉེས་བྱས་སོ། །བྲོ་འཚལ་བ་ན་བསླངས་ལ་བྲོ་
མ་འཚལ་བར་འཚལ་ན་ཅིར་འགྱུར། ཉེས་བྱས་སོ། །ཞེས་སོ། །ནད་པ་ལ་ནི་ལྟུང་བ་མི་
འབྱུང་སྟེ། ཊཱི་ཀ་ལས། ན་བ་ལ་ནི་ཐམས་ཅད་དུ་ཅིར་ཡང་མི་འགྱུར་རོ། །ཞེས་གསུངས་
པའི་ཕྱིར་རོ། །དགེ་སློང་གིས་མ་བསླངས་པར་སྦྱིན་བདག་གིས་ཅི་བདེར་བསྟབས་པར་
བྱས་ན་ནི་བསོད་པ་སློང་བའི་ལྟུང་བ་མེད་པས་ཅི་བདེར་བསྟབས་པ་མ་བྱས་པ་ལ་ལྟུང་
བ་འདིར་འགྱུར་བའོ། །བསྟབས་པ་ལ་ཉེས་པ་མེད་པ་དེའི་ཕྱིར་བསོད་པའི་ནང་ནས་
ངན་པ་རའི་འོ་མ་ལ་སོགས་པའམ། བསོད་པའི་ནང་ནས་ཅུང་ཟད་བཟང་ཞིང་བསོད་པ་
འབྲས་ཀྱི་འོ་ཐུག་མར་དང་ཤ་ཁ་ར་དང་བསྲེས་པ་ལ་སོགས་པའམ་བསོད་པའི་ནང་ནས་
འབྲིང་པོ་ཐ་མལ་པ་བའི་འོ་མ་ལ་སོགས་པའམ། བསོད་པའི་ནང་ནས་བཟང་པོ་གོང་མ་
སྲེག་ལ་སོགས་པའི་ཤ་ལ་བལ་པོའི་སེའུའི་ཁུ་བ་དང་ན་ལེ་ཤམ་ལ་སོགས་པ་སྤྱོད་ཀྱི་བྱེ་
བྲག་དག་དང་སྦྱར་བ་ལ་སོགས་པ་སྟེ་དེ་ལྟ་བུའི་ནང་ནས་འགའ་ཞིག་སྟོབ་པའི་སྟ་གོན་
བྱེད་ཅིང་ཐོབ་མ་ཟིན་ལ་འཐོབ་པར་ཕྱོགས་པ་ན་གལ་ཏེ་གང་སྟོབ་པར་བྱེད་པ་དེ་དང་
མཉམ་པའམ་དེ་ལས་ལྷག་པའི་ཟས་བསོད་པ་གཞན་བསྲིངས་ན་ཡང་ངོ་སྟེ་བསླངས་ན་
ཉེས་བྱས་ཀྱི་བྱེད་པ་པོ་དང་ཟོས་ན་དངོས་གཞིའི་བྱེད་པ་པོའོ། །དེས་ན་བསྙེན་པར་
རྫོགས་པས་རང་དོན་དུ་མར་བསོད་བྱས་ན་ཡང་བསོད་པ་སློང་བའི་ལྟུང་བྱེད་འབྱུང་ངོ༌། །
གཉིས་པ་སེལ་བ་ནི། ན་པ་འདི་ལ་ནི་ཕྱེད་ཉིད་དོ། །ཟས་ཁྱེར་ཏེ་ཕྱིར་བྱུང་བས་ཅང་མི་
སྨྲ་བའམ་ཕྱིར་སྤོང་བ་ལ་འོ་ན་ཅི་སློང་ཞེས་དྲིས་པ་ནི་ཅི་བདེར་བསྟབས་པ་ཉིད་ཡིན་ནོ། །

ཞེས་གསུངས་ཏེ། ཟས་བསོད་པའི་ནང་ནས་བཟང་པོ་གོང་མ་སྲེག་གི་ཤ་ལྟ་བུ་ཅི་བདེར་
བསྟབས་པ་ན་བསོད་པའི་ནང་ནས་ངན་ཤོས་རང་གིས་བསླངས་ཏེ་ཟོས་པ་འདི་ལ་ནི་
ལྟུང་བྱེད་ཀྱི་ཕྱེད་ཉེས་བྱས་སྐྱེད་པ་ཉིད་དོ། །དེ་ལ་སློང་བ་ལ་ཡང་ཉེས་བྱས་སུ་འགྱུར་ལ་
ཟ་བ་ལ་ཡང་ཉེས་བྱས་སུ་འགྱུར་བར་མགྲོན་གཉེར་རིང་འདུག་གི་ལུང་རྣམ་འབྱེད་ལས་
གསུངས་སོ། །ཞོ་སྦྱིན་པ་ན་ཟས་བསོད་པ་མིན་པ་ཆུར་ཁུ་སློང་བ་དང་དར་བ་སློང་བ་ལ་
ལྟུང་བ་མེད་པར་སྐབས་འདིར་རྣམ་འབྱེད་ལས་གསུངས་སོ། །ཅི་བདེར་བསྟབས་པའི་
ཚད་ནི་དགེ་སློང་བསོད་སྙོམས་ལ་རྒྱུ་བ་ན་སྦྱིན་བདག་ཟས་ཁྱེར་ཏེ་ཕྱིར་བྱུང་བས་དགེ་
སློང་ཟས་མི་ལེན་པར་ཅང་མི་སྨྲ་བའམ་ཁོ་བོ་ལ་འདི་མི་དགོས་སོ་ཞེས་ཕྱིར་སྤོང་བ་ལ་འོ་
ན་ཅི་སློང་ཞེས་དྲིས་པ་ཡན་ཆད་ནི་ཅི་བདེར་བསྟབས་པ་ཉིད་ཡིན་ནོ། །བསོད་པ་སློང་བའི་
ལྟུང་བྱེད་དོ།། །།
བཅུ་པ་ལྔ་པ་ལ་དྲུག གཞན་གྱི་སྲོག་ལ་གནོད་པ་དང་། འདོད་པའི་ལོངས་སྤྱོད་ལ་དང༌།
བསོད་ནམས་ལ་དང་། ལུས་སྲོག་ལ་དང་། ལུས་ལ་དང་། ཕྱིར་བཅོས་པ་ལ་གནོད་པའོ། །
དང་པོ་གཞན་གྱི་སྲོག་ལ་གནོད་པ་སྲོག་ཆགས་དང་བཅས་པའི་ཆུ་ལ་སྤྱོད་པའི་ལྟུང་བ་ལ་
གཉིས། རྣམ་འབྱེད་ཀྱི་སྐབས་དང༌། ཕྲན་ཚེགས་ལ་སོགས་པའི་སྐབས་སོ། །དང་པོ་ལ་
བཞི་ལས། དང་པོ་གླེང་གཞི་ནི་ཡུལ་ཀོའུ་ཤམྦྷིར་གང་ཟག་འདུན་པས་ཉོན་མོངས་པ་བག་
མེད་ཀྱིས་ཉེས་པ་ཤེས་བཞིན་དུ་སྲོག་ཆགས་དང་བཅས་པའི་ཆུ་ལ་སྤྱད་པས་འདི་བཅས་
སོ། །གཉིས་པ་དགག་བྱ་ནི་དུད་འགྲོའི་སྲོག་ལ་གནོད་པའོ། །གསུམ་པ་ངོ་བོ་ནི། བཅས་
ལྡན་དགེ་སློང་གིས་རང་ཁོ་ནའི་དོན་དུ་རང་ངམ་བསྐོས་པས་ཆུ་དང་ས་དང་ཤིང་ལ་
སོགས་པ། ཐ་མལ་པའི་མིག་ལ་སྣང་བའི་དུད་འགྲོའི་སྐྱེ་གནས་སུ་སྐྱེས་པའི་སྲོག་ཆགས་
དང་བཅས་པ་ལ་ཤེས་བཞིན་དུ་དེ་དག་གི་སྲོག་ལ་མ་ལྟོས་པའི་བསམ་པས་གཞི་མའི་
ཞར་ལ་སྤྱད་པས་དུད་འགྲོ་ཤི་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་
དོན་ལ་གཉིས་ལས། དང་པོ་མདོར་བསྟན་པ་ནི། རང་སྤྱོད་པའི་དོན་ཉིད་ལ་འཇུག་པ་

དང་འཇུག་ཏུ་འཛུད་པ་དག་ལའོ། །ཤེས་གཙོའོ། །སྲོག་ཆགས་དང་བཅས་པ་ཉིད་ལའོ། །
ཆུ་དང་ཞུན་མར་དང་འབྲུ་མར་དང་སྦྲང་རྩི་དང་བུ་རམ་གྱི་དབུ་བ་དང་། འོ་མ་དང་ཞོ་དང་
མར་སར་པ་དང་ཚྭ་དང་འབྲུའི་ཚྭ་དང་ཞོ་ཁ་ཆུ་དང་རྩབ་མོ་དང་། ཤིང་ཏོག་དང་བཅའ་
བར་བྱ་བ་ལ་སོགས་པ་ཉེ་བར་སྦྱར་བར་བྱ་བའིའོ། །སྣང་བ་དག་གིས་སོ། །ཤི་ནའོ། །
སྲོག་ཆགས་རེ་རེའིའོ། །ཞེས་གསུངས་ཏེ། གང་བྱས་ན་འདིའི་ལྟུང་བྱེད་དུ་འགྱུར་ཞེ་ན།
སྲོག་ཆགས་དང་བཅས་པའི་ཆུ་སོགས་ལ་རང་ཁོ་ན་སྤྱོད་པའི་དོན་ཉིད་ལ་བདག་ཉིད་
འཇུག་པ་དང༌། གཞན་འཇུག་ཏུ་འཛུད་པ་དག་ལའོ། །འདི་ལ་བྱེད་པ་པོ་གང་ཞེ་ན།
འདུ་ཤེས་གཙོ་ཆེར་བྱེད་པ་པོའོ། །ཡུལ་གང་ལ་ཞེ་ན། སྲོག་ཆགས་དང་བཅས་པ་ཉིད་ལ་
ཤེས་གཙོའོ། །གལ་ཏེ་གཞི་དང་བཅས་པ་མ་ཡིན་པར་སྲོག་ཆགས་རྗེན་པ་ཡིན་ན་དུད་
འགྲོ་གསོད་པའི་ལྟུང་བྱེད་དུ་འགྱུར་རོ། །སྲོག་ཆགས་དང་བཅས་པ་གང་ལ་ལོངས་སྤྱོད་
ན་ལྟུང་བྱེད་དུ་འགྱུར་ཞེ་ན། སྲོག་ཆགས་དང་བཅས་པའི་ཆུ་དང་། མར་བཞུས་པའི་ཞུན་
མར་དང་། འབྲུ་མར་དང༌། སྦྲང་རྩི་དང་། བུ་རམ་གྱི་དབུ་བ་དང༌། འོ་མ་དང་། ཞོ་དང་།
མར་སར་པ་དང་། རྒུན་ཆང་སོགས་བཅོས་ཆང་ལཾས་ཉམས་པའི་ཚྭ་དང་། ནས་ཆང་
སོགས་འབྲུའི་ཆང་ལས་ཉམས་པའི་འབྲུའི་ཚྭ་དང་། ཞོ་ཁ་ཆུ་སྟེ་ཞོ་ཁར་ཡོད་པ་དར་བ་ལྟ་
བུ་དང་། རྩབ་མོ་སྟེ་འབྲས་ལ་སོགས་པ་བཙོས་ནས་རྩི་མེད་པར་བསྙལ་བའི་ཁུ་བ་སྐྱུར་
བོ་དང་། ཤིང་ཏོག་དང་། ཤིང་ཏོག་ལས་གཞན་པའི་བཅའ་བར་བྱ་བ་དང་བཟའ་བར་བྱ་
བ་ལ་སོགས་པ་རང་གི་ལུས་ཀྱི་ཡོ་བྱད་དག་ཏུ་ཉེ་བར་སྦྱར་བར་བྱ་བའི་དངོས་པོ་སྲོག་
ཆགས་དང་བཅས་པ་ཉིད་ལ་སྤྱོད་ན་ལྟུང་བྱེད་དུ་འགྱུར་བའོ། །སྲོག་ཆགས་ཇི་ལྟ་བུའི་
སྲོག་ཆགས་དང་བཅས་པ་ཞེ་ན། ཐ་མལ་པའི་མིག་ལ་བལྟར་སྣང་བ་དག་གིས་སོ་ཞེས་
མིག་ལ་བལྟར་སྣང་བའི་སྲོག་ཆགས་དང་བཅས་པ་ཉིད་ལ་ལོངས་སྤྱོད་ན་ལྟུང་བྱེད་དུ་
འགྱུར་རོ་ཞེས་པའོ། །མི་སྣང་བ་དག་གིས་སྲོག་ཆགས་དང་བཅས་པ་ཉིད་ལ་ནི་མ་ཡིན་ཏེ།
མི་སྣང་བ་ལ་མི་ལྟོས་པའི་བསམ་པ་སོགས་མི་སྐྱེ་བའི་ཕྱིར་རོ། །གང་གི་ཚེ་ལྟུང་བྱེད་དུ་

འགྱུར་ཞེ་ན། སྲོག་ཆགས་དེ་དག་ཤི་ན་སྟེ་སྲོག་གི་དབང་པོ་འགག་པའི་མཚན་ཉིད་ཀྱི་
སྐད་ཅིག་མ་གཉིས་པ་ལའོ། །སྲོག་ཆགས་དུ་མ་ཤི་ན་ལྟུང་བྱེད་གཅིག་ཏུ་འགྱུར་རམ་དུ་
མར་འགྱུར་ཞེ་ན། དུད་འགྲོར་གྱུར་པའི་སྲོག་ཆགས་རེ་རེའི་སྲོག་འགགས་པ་ན་ལྟུང་བྱེད་
རེ་རེའོ། །དངོས་གཞི་ནི་དེ་ལྟར་ངེས་པ་ཡིན་ལ། སྦྱོར་བ་ནི་རྩོམ་པའི་དབང་གིས་མ་ངེས་
ཏེ། རྩོམ་པ་གཅིག་གིས་མང་པོ་ཤི་ན་སྦྱོར་བའི་ལྟུང་བ་གཅིག་ཁོ་ན་ཡིན་ལ། སྲོག་ཆགས་
ཇི་སྙེད་ལ་རྩོམ་པའང་དེ་སྙེད་ཀྱིས་བསད་ན་རྩོམ་པ་ཇི་སྙེད་པའི་སྦྱོར་བའི་ལྟུང་བར་
འགྱུར་རོ། །གཉིས་པ་རྒྱས་བཤད་ནི། སྤྱོད་པ་ནི་ལུས་ཀྱིར་ཉེ་བར་སྤྱད་པའོ། །འདི་ལྟ་
སྟེ་ཁྲུས་དང་བཏུང་བ་དང་སོ་ཤིང་དོར་བ་དང་ལག་པ་དང་རྐང་པ་བཀྲུ་བའོ། །ཡོ་བྱད་
དག་ཏུ་ཉེ་བར་སྤྱད་པ་གང་ཡིན་པ་དེ་ནི་ལུས་ཀྱིར་ཡིན་ནོ། །བཟའ་བར་བྱ་བ་དང་ལྷུང་
བཟེད་དང་། ཆོས་གོས་དང་གནས་དང་སོ་བཀྲུ་བ་དང་མེ་ལ་སོགས་པ་ནི་ལུས་ཀྱི་ཡོ་བྱད་
དག་ཡིན་ནོ། །དེ་དག་ཏུ་ནི་ས་དང་ལྕི་བ་དང་ཚོན་དང་རྩྭ་དང་ཤིང་ལ་སོགས་པའོ། །དེ་
དག་ཏུ་དགོས་པ་ནི་འདི་ལྟ་སྟེ། བྱི་དོར་བྱ་བ་དང་བཀྲུ་བ་དང་། ཁ་བསྒྱུར་བ་དང་། ཆག་
ཆག་གདབ་པ་དང་། ཕྱག་དར་བྱ་བ་དང་། ཞལ་ཞལ་བྱ་བ་དང་། འུ་ཤ་དང་། ཐང་དང་།
ཐུག་པ་དག་ཏུ་བྱ་བའོ། །ཆུའི་སྲོལ་དགག་པ་དང་བསལ་བ་དག་ཀྱང་ངོ་། །ཤིང་དང་
གཡེང་བ་དག་གཞུག་པ་དང་དྲང་བ་དང་བཤལ་བ་དག་ཀྱང་ངོ་། །རིམ་པ་གཅིག་ལས་
གཞན་པ་སྤུ་ཅན་ལ་སོགས་པ་བཀྲུ་བ་ཡང་ངོ་། །དེ་ཡང་སྲོག་ཆགས་ཀྱི་ཁམས་ལྷག་པར་
མང་བའི་ཆུར་ལྟ་བུ་ཡང་སྦྱོར་བ་དག་ཡིན་ནོ། །ཞེས་གསུངས་ཏེ། སྔར་རང་སྤྱོད་པ་ཞེས་
པའི་མཚན་ཉིད་ཇི་ལྟ་བུ་ཞེ་ན། སྤྱད་པ་ནི་ཁྲུས་དང་བཏུང་བ་ལ་སོགས་པ་རང་གི་ལུས་
ཀྱིར་རམ་ལུས་ཀྱི་ཕྱིར་ཉེ་བར་ལོངས་སྤྱད་པའོ། །དེ་དག་གང་ཞེ་ན། འདི་ལྟ་སྟེ་སྲོག་
ཆགས་དང་བཅས་པའི་ཆུས་ཁྲུས་དང་བཏུང་བ་དང༌། སོ་ཤིང་དོར་བ་སྟེ་འཆའ་བ་དང་།
ལག་པ་དང་རྐང་པ་བཀྲུ་བའོ། །དེར་མ་ཟད་ལུས་ཀྱི་ཡོ་བྱད་དག་ཏུ་སྲོག་ཆགས་དང་
བཅས་པ་ཉེ་བར་ལོངས་སྤྱོད་པ་ལ་སོགས་པ་གང་ཡིན་པ་དེ་ནི་ལུས་ཀྱིར་ཉེ་བར་སྤྱད་པ་

ཡིན་ནོ། །ལུས་ཀྱི་ཡོ་བྱད་དེ་དག་གང་ཞེ་ན། བཟའ་བ་དང་བཏུང་བར་བྱ་བ་དང༌། ལྷུང་
བཟེད་དང་། ཆོས་གོས་དང་། གནས་ཁང་ལ་སོགས་པ་དང་། སོ་བཀྲུ་བ་ལ་དགོས་པའི་
སོ་ཤིང་དང༌། མེ་ལ་སོགས་པ་ནི་ལུས་ཀྱི་ཡོ་བྱད་དག་ཡིན་ནོ། །སོགས་པ་ཞེས་བྱ་བའི་
སྒྲས་ནི་ཁྲི་དང་ཁྲིའུ་དང་སྟན་ནང་ཚངས་ཅན་དང་ལྭ་བ་ལ་སོགས་པ་དག་བསྡུས་ཏེ་ཞེས་
ཊི་ཀ་ལས་སོ། །འོ་ན་ལུས་ཀྱི་ཡོ་བྱད་དེ་དག་ཏུ་ཉེ་བར་སྦྱར་དགོས་པ་དག་གང་ཡིན་ཞེ་ན།
ལུས་ཀྱི་ཡོ་བྱད་དེ་དག་ཏུ་ཉེ་བར་སྦྱར་བའི་དངོས་པོ་ནི་ས་དང་ལྕི་བ་དང་ཁ་སྒྱུར་བར་
བྱེད་པའི་ཚོན་དང་རྩྭ་དང་ཤིང་ལ་སོགས་པའོ། །སོགས་པའི་སྒྲས་ནི་ཆུ་ལ་སོགས་པ་
བསྡུས་སོ། །དེ་རྣམསཾ་དགོས་ལུགས་ཇི་ལྟར་ཡིན་ཞེ་ན། ལུས་ཀྱི་ཡོ་སྤྱད་དེ་དག་ཏུ་ས་ལ་
སོགས་པ་དགོས་པ་ཉིད་ཀྱི་ཚུལ་ནི་འདི་ལྟ་སྟེ། སྲོག་ཆགས་དང་བཅས་པའི་ས་དང་ལྕི་བ་
དང་ཚོན་དང་ཆུ་ལ་སོགས་པས་ལྷུང་བཟེད་དང་ཆོས་གོས་ལ་སོགས་པ་བྱི་དོར་བྱ་བ་དང་།
བཀྲུ་བ་དང་། ཁུ་བསྒྱུར་བ་དང་། སྲོག་ཆགས་དང་བཅས་པའི་ཆུ་ལ་སོགས་པས་གནས་
ཁང་ལ་སོགས་པ་ལ་ཆག་ཆག་གདབ་པ་དང༌། ཕྱག་དར་བྱ་བ་དང༌། སྲོག་ཆགས་དང་
བཅས་པའི་ས་དང་ཆུ་ལ་སོགས་པས་ཞལ་ཞལ་བྱ་བ་དང་། སྲོག་ཆགས་དང་བཅས་པའི་
ཆུ་ལ་སོགས་པའི་དངོས་པོ་ལས་འུ་ཤ་སྟེ་ཤ་ཁུ་བྱེད་པ་དང། ཐང་སྟེ་ཆན་ཁུ་དང་། ཐུག་
པ་དག་ཏུ་བྱ་བའོ། །ཡུར་བ་ལ་སོགས་པའི་འབབ་ཆུའི་སྲོལ་དགག་པ་དང༌། སྔར་མི་
འབབ་པའི་ཕྱོགས་བསལ་བ་དག་ཀྱང་ངོ་སྟེ་སྲོག་ཆགས་དང་བཅས་པ་ལ་ལོངས་སྤྱོད་
པའི་ལྟུང་བྱེད་ཀྱི་སྦྱོར་བ་དག་ཡིན་ནོ་ཞེས་འོག་གི་མདོ་ལས་སྦྱོར་བ་དག་ཡིན་ནོ་ཞེས་
འབྱུང་བ་དེ་ནི་འདིར་ཡང་སྦྱར་བར་བྱའོ་ཞེས་ཊཱི་ཀ་ལས་སོ། །དེ་ལྟར་ཆུའི་སྲོལ་དགག་
པའི་ཤུལ་དང་ཆུ་འདྲེན་པའི་ལམ་དུ་སེམས་ཅན་དུ་ཡོད་ཤི་བ་བཞིན་དུ་ལྟུང་བར་འགྱུར་རོ། །
ཤིང་སྡོང་པོ་ལ་སོགས་པ་དང་ཆུ་ལོན་ལ་སོགས་པ་ཆུར་གཡེང་བ་སྲོག་ཆགས་དང་བཅས་
པ་དག་ཆུའི་ནང་དུ་གཞུག་པ་དང་། ཡན་མན་སོགས་སུ་དྲང་བ་དང་། ཆུའི་ནང་ནས་སྐམ་
སར་དྲུད་ཅིང་བཤལ་བ་དག་ཀྱང་ངོ་སྟེ་སྦྱོར་བ་དག་ཡིན་ནོ། །ཤིང་དང་གཡེང་བ་ཞེས་

。
སྨོས་པ་ནི་དཔེ་ཙམ་དུ་ཟད་དེ། དེ་ལྟ་བུ་མཐུན་པ་གཞན་དག་ཀྱང་བསྡུའོ་ཞེས་ཊཱི་ཀ་ལས་
སོ། །སྲོག་ཆགས་དང་བཅས་པའི་ཆུ་ལ་གོས་རིམ་པ་གཅིག་པ་ལས་གཞན་པ་ཉིས་རིམ་
ལྟ་བུའམ་སྤུ་ཅན་ལ་སོགས་པ་ཆུར་བཀྲུ་བ་ཡང་ངོ་སྟེ་སྦྱོར་བ་དག་ཡིན་ནོ། །སོགས་པ་
ཞེས་བྱ་བའི་སྒྲས་ནི་གོས་ལྷན་པ་ཅན་ལ་སོགས་པ་དག་ཀྱང་བསྡུའོ་ཞེས་ཊཱི་ཀ་ལས་སོ། །
གོས་རིམ་པ་གཅིག་པ་དེ་ཡང་སྲོག་ཆགས་ཀྱི་ཁམས་སམ་རིགས་ལྷག་པར་མང་བའི་
ཆུར་བཀྲུ་བ་ལྟ་བུ་ཡང་སྲོག་ཆགས་དང་བཅས་པ་ལ་སྤྱོད་པའི་ལྟུང་བྱེད་ཀྱི་སྦྱོར་བ་དག་
ཡིན་ནོ། །སྦྱོར་བ་དེ་དག་གི་རྐྱེན་གྱིས་ཤི་ན་ལྟུང་བྱེད་དུ་འགྱུར་རོ། །སྲོག་ཆགས་ཀྱི་
ཁམས་ཉུང་བ་དེར་བཀྲུ་བར་བྱའོ་ཞེས་ལུང་ལས་དངོས་སུ་གསུངས་པ་མདོ་འདིས་ནི་
ཤུགས་ཀྱིས་བསྟན་ཏོ། །གཞན་ཡང་སྲོག་ཆགས་དང་བཅས་པའི་རྩྭ་དང་ཤིང་ལ་སོགས་
པ་གཅོད་དམ་གཅོད་དུ་འཇུག་པ་དང༌། སྲོག་ཆགས་དང་བཅས་པའི་འོང་བའམ་བུད་
ཤིང་མེ་ལ་འབུད་དམ་འབུད་དུ་གཞུག་པ་སོགས་མཚོན་ནས་ཤེས་པར་བྱའོ། །ཁྱད་པར་
དུ་དབྱར་དུས་སུ་རྩྭ་ཤིང་དང་བོང་བ་ཐམས་ཅད་ལ་སྲོག་ཆགས་ཕྲ་མོས་ཁྱབ་ནས་ཡོད་
པས་དབྱར་ཁར་རབ་བྱུང་རྣམས་ཀྱིས་སྤང་ལྗོངས་སོགས་སུ་འགྲོ་ཞིང་བསྡད་པ་དང་། མེ་
འབུད་པ་སོགས་སྲོག་ཆགས་ལ་གནོད་པའི་ལས་རྣམས་ཤིན་ཏུ་ཉུང་བར་བྱ་ཞིང་། བོང་
བ་དང་བུད་ཤིང་སོགས་ལ་ཞིབ་ཏུ་བརྟགས་ནས་སྲོག་ཆགས་མེད་པར་ངེས་པ་གལ་ཆེའོ། །
སྲོག་ཆགས་དང་བཅས་པའི་ཆུ་ལ་སྤྱོད་པའི་རྣམ་པར་འབྱེད་པའོ། །གཉིས་པ་ཕྲན་
ཚེགས་ལ་སོགས་པའི་སྐབས་ནས་གསུངས་པ་ལ་ལྔ། ཆུ་ཚགས་མེད་དུ་མི་རུང་བ་
དམིགས་བསལ་དང་བཅས་པ་དང་། ཆུ་བརྟག་པའི་ཚུལ་དང་། ཞར་ལ་སྲོག་ཆགས་ལ་
གནོད་པ་སྤང་བ་དང་། ཆུ་རུང་བ་རྣམས་ཀྱི་མཚན་ཉིད་དང་། ཆུ་དང་འབྲེལ་བའི་ལས་
གཞན་བསྟན་པའོ། །དང་པོ་ལ་གཉིས་ལས། དང་པོ་ཆུ་ཚགས་ཀྱི་ཀུན་སྤྱོད་དབྱེ་བ་དང་
བཅས་པ་ནི། དཔུང་ཚགས་བཅང་བར་བྱའོ། །བཟེད་སྣོད་ཀྱི་སྟེང་གི་ནམ་མཁའ་ལ་
གཞག་པར་བྱ་ཞིང་དགང་བ་དང་བཙག་པར་བྱ་བའི་ཆུ་འཛེད་པར་བྱེད་པའི་ཚགས་

གདགས་པར་བྱ་བའི་ཕྱིར་ལྕགས་གཟེར་དག་བཏབ་པའི་ཤིང་བུ་གསུམ་དང་ལྡན་པ་ནི་
དེ་ཞེས་བྱའོ། །ཆུ་གནས་པར་བྱ་བའི་ཕྱིར་ཆུ་ཚགས་སུ་གཅལ་གཞུག་པར་བྱའོ། །བྱེ་
མའམ་ལྕི་བའོ། །ཡང་ན་ཚགས་རྟེན་སྣོད་དོ། །ས་དང་ཟངས་མ་ལས་བྱས་པ་གང་ཡང་
རུང་ངོ་། །དེ་ནི་ཤིང་བུ་གསུམ་གྱི་ཐོག་མ་ལ་གདགས་སོ། །བུ་གུར་ལུང་བྱས་ཏེའོ། །དེ་
ནི་ངོས་གཉིས་ན་བཏགས་ན་ཡང་འདུག་ཏུ་བཏུབ་བོ། །ཕྱི་རོལ་ཀྱི་ངོས་སུ་ཚགས་རྟེན་
སྣོད་གཞག་པར་བྱའོ། །སྔ་མ་ནི་ཐ་གུས་སོ། །ཕྱི་མ་ནི་ལྕགས་ཐག་འཇམ་པོས་སོ། །དེ་
བཅང་བར་བྱའོ། །ཆུ་མི་འཛག་ན་ཤིང་ལེབ་ཀྱིས་ཆུ་ཚགས་ལ་དལ་བུས་དལ་བུས་བརྡབ་
པར་བྱའོ། །བུམ་ཚགས་གཅེའུ་ཅན་ནི་ཚེགས་ཆུང་ངོ༌། །དེ་བཅང་བར་བྱའོ། །སའམ་
ཟངས་མ་ལས་བྱས་པའོ། །དེ་ནི་བུམ་པའི་དབྱིབས་ཅན་ནང་པད་མའི་བུ་གུ་ལྟ་བུ་དང་
ལྡན་པའི་སྦུབས་ཅན་ཡིན་ནོ། །དེ་དག་ཏུ་རས་མས་དགབ་པ་ཉིད་དོ། །ཆུ་ཚགས་ཉེ་བར་
གཞག་པར་བྱའོ། །ཆུ་ཚགས་གྲུ་གསུམ་མམ། རིལ་བ་ཞབས་ཚགས་ཅན་ནམ། བསལ་
ཚགས་ཀྱང་ངོ་། །ཞེས་གསུངས་ཏེ། དེ་ལ་ཆོས་འདི་པ་རྣམས་ཀྱིས་ཆུ་ཚགས་ལྔ་གང་རུང་
མ་བཅངས་ན་ཆུ་ཚགས་ཞག་ཏུ་མི་ལྡན་པའི་ཉེས་པ་དང་། མ་བཙགས་པའི་ཆུ་ལ་ལོངས་
སྤྱོད་པའི་ཉེས་པ་དང་། ཆུ་ཚགས་ལམ་དུ་མི་ལྡན་པའི་ཉེས་པ་འབྱུང་བས་དེ་འགོག་པ་ལ་
ཆུ་ཚགས་བཅང་དགོས་ཤིང་། དེའི་ཆེ་ཆུང་གི་ཚད་ནི་དགོས་པ་སྒྲུབ་ནུས་དང་། དམ་ལྷོད་
སྲོག་ཆགས་ཕྲ་མོ་ཐུབ་པ་དགོས་སོ། །དེ་ལ་ལག་པས་ཆུ་ཚགས་འཛིན་པ་ངལ་བ་སྤང་
ཆེད་དཔྱང་ཚགས་ཏེ་ཤིང་བུ་གསུམ་ལ་དཔྱང་བའི་ཆུ་ཚགས་བཅང་བར་བྱའོ། །འདིའི་
མིང་ལ་སུམ་བརྒྱ་པར་སྦྱང་ཚགས་ཞེས་སྨོས་སོ། །ཆུ་ཚགས་དེ་གང་དུ་གཞག་པར་བྱ་ཞེ་ན།
ས་ལ་བཞག་པའི་ཆུ་བཟེད་སྣོད་བུམ་པ་ལ་སོགས་ཀྱི་སྟེང་གི་ནམ་མཁའ་སྟེ་ཤིང་བུ་
གསུམ་མདུང་ཁྱིམ་དུ་ཕུབ་པའི་ནང་གི་ནམ་མཁའ་ལ་ཆུ་ཚགས་དེ་དཔྱངས་ནས་གཞུག་
པར་བྱ་ཞིང་། ཆུ་སྣོད་དགང་བ་དང་བཙག་པར་བྱ་བའི་ཆུ་འཛེད་པར་བྱེད་པ་རས་ལ་
སོགས་པའི་ཚགས་གྲུ་གསུམ་པ་གདགས་པར་བྱ་བའི་ཕྱིར་ལྕགས་གཟེར་དགུ་ཤིང་བུ་

གསུམ་ཀྱི་ཡ་ཐོག་ཏུ་བཏུབ་པའི་ཤིང་བུ་གསུམ་སྣོལ་མར་སྦྲེལ་བ་དང་ལྡན་པ་ནི་དཔྱང་
ཚགས་དེ་ཞེས་བྱའོ། །འགྲེལ་ཆུང་ལས། ཆུ་སྣོད་འོག་ཏུ་བཞག་ལ་དེའི་སྟེང་ནམ་མཁའ་
ལ་ཆུ་ཚགས་དཔྱོང་སྟེ་ཆུ་ཚགས་ཁ་ལས་སྲད་བུས་བཏགས་ཏེ་སྲད་བུའི་ཐོག་མ་ཤིང་ལྟང་
ལྟང་པོ་གསུམ་གྱི་སྐེད་པ་ཙམ་དུ་ཡང་མིག་བྱས་ལ་ཡང་མིག་ལས་གདགས་ཤིང་ལྟང་ལྟང་
པོ་གསུམ་སྤྱི་སྤྱོད་དུ་བྱས་ཏེ་ལྕགས་སྐྱེད་ལྟར་བཙུགས་ལ་ཆུ་བཙག་གོ །ཞེས་ཤིང་བུ་
གསུམ་གྱི་སྐེད་པ་ཙམ་དུ་ཡང་མིག་བྱས་ལ་དེར་གདགས་པར་བཤད་པ་ནི་མ་དག་པར་
གསུངས་སོ། །ཆུ་ཚགས་ཀྱི་ནང་ནས་ཆུ་མྱུར་དུ་ཟག་ཅིང་ཆུ་མེད་པར་གྱུར་ན་དེ་ན་གནས་
པའི་སྲོག་ཆགས་རྣམས་འཆི་བའམ་དངངས་སྐྲག་འབྱུང་བས་དེ་སྤང་བའི་ཕྱིར་དུ་ཆུ་
ཚགས་ལ་ཆུ་ཅུང་ཟད་གནས་པར་བྱ་བའི་ཕྱིར་ཆུ་ཚགས་སུ་གཅལ་གཞུག་པར་བྱའོ། །
གཅལ་ཅི་ཞིག་གཞུག་པར་བྱ་ཞེ་ན། བྱེ་མའམ་ལྕི་བ་ཤིན་ཏུ་སྐམ་པོ་གང་ཡང་རུང་བའི་
གཅལ་གཞུག་པར་བྱའོ། །ཡང་ན་ཆུ་གནས་པའི་དོན་དུ་ཆུ་ཚགས་ཀྱི་འོག་ཏུ་ཚགས་རྟེན་
སྣོད་གཞུག་དགོས་པ་ཉིད་དོ། །ཚགས་རྟེན་སྣོད་ནི་ས་དང་ཟངས་མ་ལས་བྱས་པ་གང་
ཡང་རུང་ངོ༌། །དེ་གཉིས་གང་གིས་བྱས་ཀྱང་བུ་གུ་མང་པོ་བཏོད་ནས་གཞུག་གོ །ཚགས་
རྟེན་སྣོད་དེ་ནི་ཤིང་བུ་གསུམ་ཀྱི་ཐོག་མ་རྩེ་མོ་ལ་གདགས་སོ། །ཐབས་གང་གིས་
གདགས་ཤེ་ན། ཚགས་རྟེན་སྣོད་དེ་ལ་བུ་གུར་ལུང་བྱས་ཏེ་གདགས་པར་བྱའོ། །ཚགས་
རྟེན་སྣོད་དེ་ནི་ངོས་གཉིས་ཀྱི་བུ་གུ་གཉིས་ནས་བུ་གུ་གཅིག་ལ་ལུང་ཐག་གཅིག་བྱ་ཞིང་
བུ་གུ་གཅིག་ལ་ལུང་ཐག་ཁ་གཉིས་སུ་གྱེས་པ་བྱས་ཏེ་ཤིང་བུ་གསུམ་ལ་བཏགས་ན་ཡང་
འདུག་ཏུ་བཏུབ་བོ། །ཆུ་ཚགས་ཀྱི་ནང་རོལ་ཏུ་ཚགས་རྟེན་སྣོད་གཞག་ན་དེའི་ཚེ་ཚགས་
རྟེན་སྣོད་ཀྱི་འོག་ཏུ་སོང་བའི་སྲོག་ཆགས་དག་འཆི་བར་འགྱུར་སྲིད་པ་དེས་ན་ཆུ་ཚགས་
ཀྱི་ཕྱི་རོལ་ཀྱི་ངོས་སུ་ཚགས་རྟེན་སྣོད་གཞག་པར་བྱའོ། །དེ་འདོགས་བྱེད་རྒྱུ་ཅི་ལས་
བྱས་པ་ཞིག་གིས་གདགས་ཤེ་ན། གོང་དུ་བཤད་པའི་སྔ་མ་ས་ལས་བྱས་པ་ནི་ཐ་གུས་
གདགས་སོ། །ཕྱི་མ་ཟངས་ལས་བྱས་པ་ནི་ལྕགས་ཐག་འཇམ་པོས་གདགས་སོ། །གང་

ཟག་གིས་ཀྱང་ཚགས་རྟེན་སྣོད་དེ་བཅང་བར་བྱའོ། །ཆུ་ཚགས་ལས་ཆུ་མི་འཛག་ན་ཤིང་
ལེབ་དང་སྨྱུག་མའི་ཚལ་པ་སོགས་ཀྱིས་ཆུ་ཚགས་ལ་དལ་བུས་དལ་བུས་ཡང་དང་ཡང་
དུ་བརྡབ་པར་བྱའོ། །བུམ་ཚགས་གཙེའུ་སྟེ་བུ་གུ་ཅན་ནི་ཚེགས་ཆུང་ངོ༌། །དེས་ན་དེ་ལ་
འདོད་པ་བསྐྱེད་པར་བྱའོ། །ལུང་ཕྲན་ཚེགས་ལས། དགེ་སློང་དག་དགེ་འདུན་གྱི་ཆུ་ཡང་
ཆུ་ཚགས་ཀྱིས་འཚག་པར་བྱེད་པ་དང་། དགེ་སློང་གི་དགེ་འདུན་ཕལ་ཆེ་བ་སྐྱོ་བར་གྱུར་
ནས། བཅོམ་ལྡན་འདས་ཀྱིས་བཀའ་བསྩལ་པ། གལ་ཏེ་དགེ་སློང་གི་དགེ་འདུན་ཕལ་ཆེ་
བར་གྱུར་ན་ཆུ་ཚགས་མང་པོ་བཅང་བའམ། ཡང་ན་བུམ་ཚགས་གཅེའུ་ཅན་བཅང་བར་
བྱའོ། །ཞེས་གསུངས་སོ། །བུམ་ཚགས་གཅེའུ་ཅན་དེ་གང་ཟག་གིས་ཀྱང་བཅང་བར་བྱའོ། །
དེ་ཅི་ལས་བྱས་པ་བཅང་ཞེ་ན། སའམ་ཟངས་མ་ལས་བྱས་པ་བཅང་བར་བྱའོ། །དེའི་
དབྱིབས་ཅི་འདྲ་བྱ་ཞེ་ན། དེ་ནི་ཕྱི་བུམ་པའི་དབྱིབས་ཅན་ཁ་ཡངས་པ་ནང་པད་མའི་རྩ་
བའི་ནང་ན་གནས་པའི་བུ་གུ་ལྟ་བུ་དང་ལྡན་པ། བུ་གུ་དེ་དག་གི་ངོས་འོག་མ་རྣམས་
གཅེའུ་ལྟ་བུའི་སྦུབས་ཅན་ཡིན་ནོ། །ལུང་ཕྲན་ཚེགས་ལས། བུམ་པའི་དབྱིབས་ལྟ་བུ་བྱ་
ཞིང་དེའི་ནང་དུ་པད་མའི་རྣམ་པ་ལྟ་བུའི་བུ་གུ་དག་གདོད་པར་བྱའོ། །དེ་དག་བསྡུ་བའི་
ཕྱིར་དེ་དག་གི་སྟེང་དུ་བུ་གུ་ཆེན་པོ་གཅིག་གདོད་དོ། །དེ་དག་ཉིད་བསྡུ་བའི་ཕྱིར་འོག་
སྦུབས་ཅན་དུ་བྱའོ། །ཞེས་སོ། །སྟེང་དུ་བུ་གུ་གཅིག་གདོད་པ་དེ་ནི་བུམ་པའི་ཁ་ཉིད་ཡིན་
པར་ཕྲན་ཚེགས་འགྲེལ་པ་དང་ཊཱི་ཀ་ལས་གསུངས་སོ། །ནང་གི་བུ་གུ་དེ་དག་ཏུ་ཆུ་
ཚགས་སུ་རུང་བའི་རས་མས་དགབ་པ་ཉིད་དོ། །ཆུ་ཚགས་གང་ཟག་གིས་ཀྱང་ཉེ་བར་
གཞག་པར་བྱའོ། །ཤིང་བུ་གསུམ་གྲུ་གསུམ་དུ་སྣེ་སྤྱད་པ་ལ་དེ་ལས་ཁུག་མའི་ཚུལ་དུ་
རས་ལ་སོགས་པ་གྲུ་གསུམ་པ་དཔྱངས་པ་ཆུ་ཚགས་གྲུ་གསུམ་མམ། སའམ་ཤིང་ངམ་
ཟངས་ལས་བྱས་པའི་ཟོ་བ་རྐུབ་མེད་པ་ལྟ་བུ་ནང་གི་ཞབས་ཀྱི་ཕྱོགས་སུ་རས་ཀྱིས་
ཚགས་སྤྲད་པའི་རིལ་བ་ཞབས་ཚགས་ཅན་ནམ། བསལ་ཚགས་གོས་ཀྱི་དུམ་བུ་དག་
ཀྱང་ངོ་སྟེ་དག་ཀྱང་ཉེ་བར་གཞག་པར་བྱའོ། །གཉིས་པ་དམིགས་བསལ་ཆུ་ཚགས་མེད་

ཀྱང་ཉེས་པར་མི་འགྱུར་བ་ནི། བྱ་མ་བུམ་དང་རིལ་བ་དག་གིས་ཆུ་རུང་བ་བཅུས་པ་ཉིད་
དང་ཡོད་པ་ཉིད་ཀྱང་དེ་དང་ལྡན་པ་ཉིད་དོ། །དེ་མེད་པར་ལྗོངས་རྒྱུ་ཞིང་འགྲོ་བར་མི་བྱའོ། །
ནང་དང་བཅས་པ་དང་ལྷན་ཅིག་ཏུ་མི་བྱའོ། །གལ་ཏེ་རྐྱེན་དེ་ལྟ་བུ་ཡོད་ན་བཟོད་པ་
གསོལ་ཏེའོ། །བྱ་བ་བྱེད་པ་ན་ཡོད་པ་ཉིད་ནི་ཡོད་པ་ཉིད་ཡིན་ནོ། །གཞན་གྱིས་འདི་
ལྟར་དེར་དེ་སྦྱིན་ནོ་ཞེས་ཁས་བླངས་པ་ནི་དེ་དང་ལྡན་པ་ཉིད་ཡིན་ནོ། །ལྗོངས་རྒྱུ་བའི་ཚེ་
འབྲལ་ན་སྦྱིན་པར་ཁས་མ་བླངས་ན་དེ་ལ་བརྟེན་པར་མི་བྱའོ། །ཕོངས་པར་མི་འགྱུར་
བའི་ཉེ་འཁོར་དུ་འགྲོ་བ་ནི་རྒྱུ་བ་མ་ཡིན་ནོ། །དེ་ནི་རྒྱང་གྲགས་ལྔ་ཉིད་ཡིན་ནོ། །གནས་
སུ་བཞག་སྟེ་སོང་བ་དེ་དང་ལྡན་པ་ཉིད་མ་ཡིན་པ་ནི་རང་དགར་བྱེད་པ་མ་ཡིན་པ་མ་ཡིན་
ནོ། །གཅིག་གིས་དགེ་འདུན་མན་ཆད་དུ་མ་དེ་དང་ལྡན་པ་ཉིད་མ་ཡིན་པར་མི་འགྱུར་རོ། །
རྒྱུན་མགྱོགས་པ་ལ་ནི་ཕོངས་པར་འགྱུར་བ་ཉིད་མ་ཡིན་ནོ། །དེ་ལ་རྒྱུན་ཕྱོགས་སུ་རྗེས་
སུ་འབྲེལ་བར་འགྲོ་བས་ནི་དེས་རྒྱང་གྲགས་ཀྱི་བར་དུ་འཇུག་ཏུ་རུང་ངོ་། །གལ་ཏེ་དེ་ཆུ་
གཞན་དང་འདྲེས་པར་གྱུར་ན་དེ་ཡན་ཆད་དུའོ། །ཞེས་གསུངས་ཏེ། དེ་མེད་པར་ལྗོངས་
རྒྱུ་ཞིང་འགྲོ་བར་མི་བྱ་ཞེས་འོག་ནས་འབྱུང་བ་དེའི་དམིགས་བསལ་ནི་དགེ་སློང་ལམ་དུ་
འགྲོ་བ་ན་ཆུ་ཚགས་མེད་ཀྱང་བྱ་མ་བུམ་དང་རིལ་བ་ལ་སོགས་པ་དག་གིས་ཆུ་རུང་བ་
སྲོག་ཆགས་མེད་པ་བཅུས་ནས་ལམ་དུ་ཁྱེར་ཏེ་ཞུགས་པ་ཉིད་དང་ལམ་དུ་འབབ་ཆུ་ལ་
སོགས་པ་ཆུ་རུང་བ་བཅུར་ཡོད་པ་ཉིད་ཀྱང་ཆུ་ཚགས་དེ་དང་ལྡན་པ་ཉིད་ཡིན་པས་ཆུ་
ཚགས་དངོས་སུ་མེད་ཀྱང་ཉེས་པ་མེད་དོ། །ཆུ་ཚགས་དེ་མེད་པར་ལྗོངས་རྒྱུ་ཞིང་འགྲོ་
བར་མི་བྱའོ། །དགེ་སློང་ནང་ཞེ་འགྲས་པ་དང་བཅས་པ་ལ་ཆུ་ཚགས་ཡོད་ཀྱང་དེ་དཔཾ་
ལྷན་ཅིག་ཏུ་ལྗོངས་རྒྱུ་ཞིང་འགྲོ་བར་མི་བྱའོ། །གལ་ཏེ་དེ་དང་འགྲོགས་ཏེ་མི་འགྲོ་ན་
ཚུལ་ཁྲིམས་དང་སྲོག་ལ་སོགས་པའི་བར་ཆད་དུ་འགྱུར་བའི་རྐྱེན་དེ་ལྟ་བུ་དག་ཡོད་ན་
ནང་དང་བཅས་པ་དེ་ལ་བཟོད་པ་གསོལ་ཏེ་ལྷན་ཅིག་ལྗོངས་རྒྱུ་ཞིང་འགྲོ་བར་བྱའོ། །ཆུ་
བཙག་པའི་བྱ་བ་བྱེད་པ་ན་ཆུ་ཚགས་ཡོད་པ་ཉིད་ནི་ཡོད་པ་ཉིད་ཡིན་ནོ། །དེས་ན་སྔར་

ཡོད་པ་དང་ཕྱིས་ཡོད་པས་ནི་ཡོད་པའི་གོ་མི་ཆོད་དོ། །རང་ལ་ཆུ་ཚགས་མེད་ཀྱང་གཞན་
གྱིས་འདི་ལྟར་ཆུ་བཙག་པའི་དུས་དེར་ཁོ་བོའི་ཆུ་ཚགས་ཁྱོད་ལ་གཡར་པོར་སྦྱིན་ནོ་ཞེས་
ཁས་བླངས་པ་ནི་ཆུ་ཚགས་དེ་དང་ལྡན་པ་ཉིད་ཡིན་ནོ། །དེའང་ལུང་ཕྲན་ཚེགས་ལས།
འགྲོ་བར་འདོད་པའི་དགེ་སློང་གིས་གལ་ཏེ་ཆུ་ཚགས་མེད་ན་དགེ་སློང་གྲོགས་པོ་ལ་ཁྱོད་
ལ་ཆུ་ཚགས་ཡོད་དམ་མེད་ཅེས་དྲི་བར་བྱའོ། །གལ་ཏེ་ཡོད་དོ་ཞེས་ཟེར་ན། བདག་ལ་
(གབར་པོར་)སྦྱིན་ནམ་མི་སྦྱིན་ཞེས་བརྗོད་པར་བྱ་ཞིང་། གལ་ཏེ་སྦྱིན་ནོ་ཞེས་ཟེར་ན་འགྲོ་
བར་བྱའི། གཞན་དུ་ན་འགྲོ་བར་མི་བྱའོ། །ཞེས་སོ། །དགེ་སློང་གཉིས་ལྗོངས་རྒྱུ་བའི་ཚེ་
ལམ་དུ་མི་འབྲལ་ན་གཡར་བོར་སྦྱིན་པར་ཁས་བླངས་ཀྱང་དེ་གཉིས་ལམ་ཐོ་དད་དུ་
འབྲལ་ཏེ་གྲོང་གཞན་དུ་འགྲོ་བ་ན་གཡར་པོར་སྦྱིན་པར་ཁས་མ་བླངས་ན་ཐ་དད་དུ་མ་
བྲལ་བའི་དུས་སུ་ཡང་གཞན་གྱི་ཆུ་ཚགས་དེ་ལ་བརྟེན་པར་མི་བྱའོ། །ཆུ་ལ་ལོངས་སྤྱད་
མི་དགོས་པས་ཆུས་ཕོངས་པར་མི་འགྱུར་བའི་ཉེ་འཁོར་དུ་འགྲོ་བ་ནི་ཆུ་ཚགས་མེད་པར་
ལྗོངས་རྒྱུ་བའི་ཉེས་པ་འབྱུང་བ་མ་ཡིན་ནོ་། །ཆུས་ཕོངས་པར་མི་འགྱུར་བའི་ཉེ་འཁོར་དེ་
ནི་རྒྱང་གྲགས་ལྔ་ཉིད་ཡིན་ནོ། །དགེ་སློང་གནས་གཞན་དེར་སོང་ནས་ཆུ་ཚགས་རྙེད་
པར་འགྱུར་རོ་སྙམ་པའི་ངེས་པ་མེད་པར་དགེ་སློང་རང་གི་གནས་སུ་ཆུ་ཚགས་བཞག་སྟེ་
གནས་གཞན་དུ་སོང་བ་ལམ་དུའམ་འགྲོ་ས་དེར་ཆུ་ཚགས་དེ་དང་ལྡན་པ་ཉིད་མ་ཡིན་པཾ་
ནི་རང་དགར་བྱེད་པ་མ་ཡིན་པ་མ་ཡིན་ནོ། །དེ་ལྟར་སོང་ན་ཉེས་བྱས་སུ་འགྱུར་བར་
འགྲེལ་ཆུང་ལས་གསུངས་སོ། །དགེ་སློང་རེ་རེ་ལ་ཆུ་ཚགས་རེ་རེ་དགོས་སམ་ཞེ་ན། ཆུ་
ཚགས་གཅིག་གིས་དགེ་སློང་གཅིག་གམ་གཉིས་ཡན་ཆད་ནས་དགེ་འདུན་མན་ཆད་དགེ་
སློང་དུ་མ་ལ་ཆུ་ཚགས་མེད་པའི་ཉེས་པ་ཁེགས་ཏེ་ཆུ་ཚགས་དེ་དང་ལྡན་པ་ཉིད་མ་ཡིན་
པར་མི་འགྱུར་རོ། །འབབ་ཆུའི་རྒྱུན་མགྱོགས་པ་ལ་གྲུས་འགྲོ་བ་ནི་རྒྱང་གྲགས་ལྔ་ཚུན་
ཆད་ཆུས་ཕོངས་པར་འགྱུར་བ་ཉིད་མ་ཡིན་ནོ། །དེ་ཕན་ཆད་ནི་ཕོངས་པར་མི་འགྱུར་བ་
མིན་ནོ། །དེ་ལྟར་ལུང་ལས། བཙུན་པ་ཆུ་ཀླུང་འབབ་པ་ལ་ཆབ་ཚགས་མ་མཆིས་པར་

མཆིར་རུང་ངམ་ཉེ་བར་འཁོར་རུང་སྟེ། རྒྱང་གྲགས་ལྔ་ཚུན་ཆད་དུ་རུང་ངོ་། །ཞེས་སོ། །
དེས་ན་རྒྱང་གྲགས་ལྔ་ཕན་ཆད་དུ་ཆུ་བཙགས་ཟིན་པའི་རུང་བ་མེད་ཅིང་། འབབ་ཆུ་ལྟ་
བུ་རུང་བ་བཅུར་མེད་ལ། ཆུ་ཚགས་ཀྱང་མེད་ན་རྒྱང་གྲགས་རེ་རེ་ཞིང་ཉེས་བྱས་དང༌།
ཕྱེད་ལ་ཉེས་བྱས་ཕྲ་མོར་འགྱུར་རོ། །ཆུའི་རྒྱུན་མགྱོགས་པར་འགྲོ་བ་དེ་ལ་དགེ་སློང་
གིས་ཆུ་མགོར་སྲོག་ཆགས་ཡོད་མེད་བརྟགས་ནས་བརྟགས་པའི་ཆུ་སོང་བའི་རྒྱུན་ཕྱོགས་
སུ་ལྷན་ཅིག་ཏུ་རྗེས་སུ་འབྲེལ་བར་འགྲོ་བས་ནི་སྔར་ཆུ་བརྟགས་པར་བྱས་པ་དེས་རྒྱང་
གྲོགས་ཀྱི་བར་དུ་ཆུ་བརྟག་མི་དགོས་པར་ཆུ་ལོངས་སྤྱད་པ་ལ་འཇུག་ཏུ་རུང་ངོ༌། །དེ་
ཡང་འགྲེལ་ཆུང་ལས། ཆུ་བང་བ་མགྱོགས་བུལ་བདག་དང་མཉམ་ན་གང་དུ་བཅུས་ཏེ་ཆུ་
བརྟགས་པ་དེར་རྩི་ཤིང་ངམ་གཅིག་བོར་ཏེ་མཚན་མ་བཙུགས་ལ། རྒྱང་གྲགས་གཅིག་
ཚུན་ཆད་དུ་མཚན་མ་དེའི་འཁོར་དུ་བཅུས་པ་ནི་བརྟག་མི་དགོས་ཏེ། སྤྱད་དུ་རུང་ངོ༌། །
ཞེས་གསུངས་སོ། །ཆུའི་རྒྱུན་ལས་བཟློག་ཕྱོགས་སུ་འགྲོ་བས་ནི་མ་ཡིན་ནོ། །དེའི་
དམིགས་བསལ་ནི། གལ་ཏེ་བརྟགས་པའི་ཆུ་དེ་རྒྱང་གྲགས་གཅིག་ཡན་ཆད་དུ་ཆུ་
གཞན་དང་འདྲེས་པར་གྱུར་ནི་གང་དུ་འདྲེས་པ་དེ་ཡན་ཆད་དུ་མ་བརྟགས་པར་སྤྱད་དུ་
རུང་གི་མན་ཆད་ལ་ནི་བརྟག་དགོས་པའོ། །གཉིས་པ་ཆུ་བརྟག་པའི་ཚུལ་ནི། བརྟགས་
པ་ནས་འདོམ་གང་ཁོར་ཡུག་ནི་དེ་ཉིད་ཡིན་ནོ། །མིག་གིས་དག་པ་ཉིད་ཀྱི་ཆུ་ནི་དག་པ་
ཡིན་ནོ། །ཐ་མལ་པས་སོ། །མི་གཡོ་བ་ཉིད་དང་རྙོག་པ་མེད་པ་ལ་བརྟག་པར་བྱའོ། །
བུམ་པ་གང་པ་ཉིད་ལའོ། །དེ་ལ་བྱ་བ་ལས་འདས་པར་བགྲང་བའི་ཡུན་རིང་པོ་ཉིད་དུ་
མི་བྱའོ། །རྩེ་མོ་འཇམ་པོས་སྲོག་ཆགས་དག་བསྟན་སླའོ། །ཞེས་གསུངས་ཏེ། འཁྱིལ་ཆུ་
ལྟ་བུ་ལ་ཕོར་གང་ཙམ་ལ་བརྟགས་པ་ནས་འདོམ་གང་ཁོར་ཡུག་ཚུན་ཆད་ནི་བརྟགས་པ་
དེ་ཉིད་ཡིན་ནོ། །ཅི་ཙམ་གྱིས་ཆུ་དག་པ་ཡིན་ཞེ་ན། མིག་གིས་བརྟགས་པས་སྲོག་ཆགས་
མི་སྣང་སྟེ་དག་པ་ཉིད་ཀྱི་ཆུ་ནི་དག་པ་ཉིད་ཡིན་ནོ། །མིག་གང་གིས་ཤེ་ན། ལྷའི་མིག་གི་
མངོན་པར་ཤེས་པས་བརྟག་པ་ནི་མ་ཡིན་གྱི་ཐ་མལ་པས་སོ་ཞེས་ཐ་མལ་པ་ཤའི་མིག་

གིས་བརྟགས་པས་དག་པ་ཉིད་ཀྱི་ཆུ་ནི་དག་པ་ཉིད་ཡིན་ནོ་ཞེས་པའོ། །འདུལ་བ་བསྡུས་
པ་ལས། མིག་ལྔ་མ་གཏོགས་ཏེ། གཞན་གྱིས་ནི་ཆུ་བརྟག་པར་བྱའོ། །ལྔ་པོ་དག་གང་ཞེ་
ན། ལིང་ཏོག་ལ་སོགས་པས་ཁེབས་པ་དང་། མིག་ནད་དང་ལྡན་པ་དང་། འཁྲུལ་བ་དང་
སྨྱོས་པ་ལ་སོགས་པ་དང་། རྒས་པ་ལོ་བརྒྱད་ཅུ་པ་དང་། ལྷའི་མིག་སྟེ། ཐ་སྙད་དུ་བྱ་བ་
མ་ཡིན་པའི་ཕྱིར་རོ། །ཞེས་སོ། །ཆུ་ཇི་ལྟ་བུ་ལ་སྲོག་ཆགས་ཡོད་མེད་བརྟག་ཅེ་ན། ཆུ་མི་
གཡོ་བ་ཉིད་དང་རྙོག་པ་མེད་པ་ཉིད་ལ་བརྟག་པར་བྱའོ། །ཆུས་བུམ་པ་གང་བ་ཉིད་ལ་
བརྟག་པར་བྱའོ། །ཡུན་ཅི་ཙམ་དུ་བརྟག་ཅེ་ན། ཆུ་བརྟག་པ་དེ་ལ་བྱ་བ་ལས་འདས་པར་
བགྲང་བའི་ཡུན་རིང་པོ་ཉིད་དུ་བརྟག་པར་མི་བྱའོ། །དེས་ན་བརྟག་པའི་ཡུན་ཚད་ལ་
ལུང་ཕྲན་ཚེགས་ལས། གླང་དྲུག་གི་ཤིང་རྟ་སྨིག་མཾས་བཀང་བ་འཁོར་བ་ཙམ་མོ། །(ཡང་ན}
ཅི་ཙམ་གྱིས་ཡིད་ཆེས་པ་དེ་ཙམ་དུ་བརྟག་པར་བྱའོ། །ཞེས་དང་། ཊཱི་ཀ་ལས། ཡུན་རིང་
ཡང་རུང་། ཐུང་ཡང་རུང་སྟེ། ཅི་ཙམ་གྱིས་སེམས་དག་པར་གྱུར་པ་དེ་ཙམ་དུ་བརྟག་པར་
བྱའོ། །ཞེས་གསུངས་སོ། །ལ་ལ་ཆུའི་སྲོག་ཆགས་ལ་ཐེ་ཚོམ་ཟའམ་མི་མཐོང་ན་རྩྭ་ལ་
སོགས་པའི་རྩེ་མོ་འཇམ་པོས་སྲོག་ཆགས་དག་གཞན་ལ་ཡང་བསྟན་ན་བརྟག་སླའོ། །
འགྲེལ་ཆུང་ལཾས། ཆུའི་ནང་ན་སྲིན་བུ་ཡོད་པ་རྡུལ་དང་ངོ་མི་ཤེས་པའི་ཕྱིར་རྩྭ་མཆོག་
གིས་བསྒུལ་ཞིང་བརྟག གཞན་ལ་ཡང་རྩྭ་མཆོག་གིས་བསྟན། ཞེས་སོ། །གསུམ་པ་སྲོག་
ཆགས་ལ་གནོད་པ་སྤང་བ་ནི། དེ་དག་འཆི་བར་འགྱུར་བའི་ལམ་དུ་མི་དོར་རོ། །གཞན་
ཡང་མི་དོར་རོ། །གལ་ཏེ་མར་མེའི་ནང་དུ་སྲོག་ཆགས་ལྟུང་ན་དེ་བྱེད་པས་དེ་གཡོག་པར་
བྱའོ། །སྨིག་ཚལ་གྱི་གཟེབ་དར་དཀར་རམ་ལྷང་ཚེར་སྲབ་མོས་གཡོགས་པ་ནི་དེ་ཞེས་
བྱའོ། །མིག་བརྒྱ་པ་ཡང་རུང་ངོ་། །དང་པོ་ནས་བྱས་པའམ་བུམ་པ་ལ་སོགས་པའི་སྣོད་
བུ་གུ་ཅན་ནོ། །སྒྲའི་རྙིས་སྦྲུལ་གཟུང་བར་མི་བྱའོ། །སེ་གོལ་གྱི་སྒྲ་ཕྱུང་སྟེ་བཞིན་བཟང་
མིག་ལམ་ན་མ་འདུག་ཅིག་ཅེས་བརྗོད་པར་བྱའོ། །མི་འགྲོ་ན་དབྱུག་གུ་སྐམ་ཁས་དལ་
བུས་རྫ་མའམ་བུམ་པར་བཅུག་སྟེ་ཁ་བཅད་ནས་བུ་གུ་དག་བཏོད་དེ་བསལ་བར་བྱའོ། །

མ་གྲུབ་ན་ལྕག་པོད་དམ་ཤུར་བུའམ་ཤུར་བུ་ཕྲེའུས་སམ་ཐ་གུ་རས་མས་དཀྲིས་པའི་ཞག་
མིག་གིས་མགུལ་བར་བཅིངས་ཏེ་དོར་བར་བྱའོ། །དེ་དག་ནི་གཞུག་པ་ལ་ཡང་ངོ༌། །
ཚང་ཚིང་གི་ནང་དུ་དོར་བར་མི་བྱའོ། །ཁུང་དུ་ཞུགས་ཀྱི་བར་དུ་བསྡད་པར་བྱའོ། །ཤིག་
རྣམས་ནི་རས་མར་གཞུག་པར་བྱའོ། །དེ་ནི་གསེབ་དག་ཏུའོ། །རྩྭ་ཤིག་རྣམས་ནི་གསིང་
མར་རོ། །ཡང་ན་ཕྱོགས་བསིལ་བར་རོ། །སྔ་མ་གཞུག་པའི་ཕྱིར་བསལ་སྣོད་བཅང་བར་
བྱའོ། །ཡང་ན་ཆུ་ཚགས་དེ་ཉིད་ཀྱིས་གཞུག་པར་བྱའོ། །ཆུ་ཚགས་ལ་སྲོག་ཆགས་
ཆགས་པ་བསལ་བའི་ཐབས་ནི་བཤལ་བ་ཡིན་ནོ། །དྲི་མ་ནི་བཀྲུ་བའོ། །རུལ་བ་ཉིད་དུ་
མི་འགྱུར་བ་ནི་སྐམ་པའོ། །དེ་གཉིས་ཀ་ལ་ཡང་དམ་དུ་བཙིར་ན་ཕན་པ་ཉིད་དོ། །ཞེས་
གསུངས་ཏེ། ཆུའི་ནང་ན་སྲོག་ཆགས་ཡོད་པ་སླར་བསྐྱལ་བའི་ཚེ་དེ་དག་དོར་བའི་ལམ་
གྱི་ཐག་ཇི་སྲིད་ཀྱིས་འཆི་བར་འགྱུར་བའམ་མྱོས་པའམ་སྣད་པའམ་དངངས་སྐྲག་འབྱུང་
བའི་ལམ་གྱི་ཐག་དེ་སྲིད་དུ་རྒྱང་བསྐྱུར་དུ་མི་དོར་རོ། །དངངས་པ་དང་སྣད་པ་དང་མྱོས་
པར་མི་བྱ་བར་དལ་གྱིས་དོར་ཞེས་འགྲེལ་ཆུང་ལས་སོ། །ཆུའི་སྲོག་ཆགས་ལས་གཞན་
ཆུའི་སྟེང་ན་འཁྱམས་པའི་སྦྲང་བུ་སོགས་དང་ཤིག་དང་རྩ་ཤིག་དང་གྲོག་སྤུར་ལ་སོགས་
པ་ཡང་འཆི་བར་འགྱུར་བའམ་མྱོས་པའམ་སྣད་པའམ་དངངས་སྐྲག་འབྱུང་བར་འགྱུར་
བའི་ལམ་གྱི་ཐག་དེ་སྲིད་དུ་རྒྱང་བསྐྱུར་དུ་མི་དོར་རོ། །གལ་ཏེ་མར་མེའི་ནང་དུ་ཕྱེ་མ་
ལེབ་ལ་སོགས་པའི་སྲོག་ཆགས་ལྟུང་ན་མར་མེ་དེ་སྣང་བར་བྱེད་པས་ཏེ་མར་མེ་ལ་མི་
སྒྲིབ་པའི་འོད་ཁང་གིས་མར་མེ་དེ་གཡོག་པར་བྱའོ། །མར་མེ་དེ་སྣང་བར་བྱེད་པའི་འོད་
ཁང་དེའི་ངོ་བོ་ཇི་ལྟ་བུ་ཡིན་ཞེ་ན། སྨྱིག་མའི་ཚལ་པ་དྲྭ་བར་སྦྲེལ་བའི་སྨྲིག་ཚལ་གྱི་
གཟེབ་དར་དཀར་རམ་ལྷང་ཚེར་སྲབ་མོས་གཡོགས་པ་ནི་འོད་ཁང་དེ་ཞེས་བྱའོ། །ལྷང་
ཚེར་ཞེས་པ་དེ་ནི་རྡོའི་རིགས་ཏེ། སྤྱིར་འདི་ལ་དཀར་ནག་དམར་སེར་བཞི་ཡོད་པ་ལས།
སྐབས་འདིར་དཀར་པོ་སྟེ། དེའང་བྲག་རྡོ་དཀར་པོའི་གསེབ་སོགས་ལས་བྱུང་ཞིང་།
ཕལ་ཆེར་ལེབ་མོ་ཕྱི་ནང་རིམ་པ་མང་པོ་ཡོད་པ། རིམ་པ་སོ་སོར་ཕྱེས་ཚེ་རིམ་པ་རྣམས་ཧ་

ཅང་སྲབ་ཅིང་དྭངས་ལ་ཕྱི་ནང་མི་སྒྲིབ་པ་འཇམ་ཞིང་འོད་དང་ལྡན་པ། མཉེན་ལ་བཀུག་
ཐུབ་པ་ཞིག་གོ །ཡང་ན་འོད་ཁང་མིག་བརྒྱ་པ་ཡང་རུང་ངོ༌། །འདིར་བརྒྱའི་ཚིག་ནི་མང་
པོ་ཉིད་དུ་བསྟན་པ་ཙམ་དུ་རྣམ་པར་གནས་པ་ཞེས་བྱ་བར་རིག་པར་བྱའོ་ཞེས་རང་
འགྲེལ་ལས་སོ། །མིག་བརྒྱ་པ་དེ་ཇི་ལྟ་བུ་ཡིན་ཞེ་ན། དང་པོ་ནས་རྫ་མཁན་གྱིས་ས་ལས་
བྱས་པའི་སྣོད་བུམ་པའི་དབྱིབས་འདྲ་བ་ལ་བུ་གུ་མང་པོ་བཏོད་ནས་སོ་བཏང་སྟེ་ཆེད་དུ་
བྱས་པའམ་བུམ་པ་ལ་སོགས་པའི་སྣོད་ལ་ཕྱིས་བུ་གུ་མང་པོ་བཏོད་པ་ཅན་ནོ། །སྐྱའི་
རྙིས་ཏེ་སྒྲ་ལས་བྱས་པའི་རྙི་དང་རྔ་མ་དང་རྟོག་མ་ལ་སོགས་པའི་རྙིས་སྦྲུལ་གཟུང་བར་མི་
བྱའོ། །འདི་ནི་སྦྲུལ་སྣད་པར་འགྱུར་བ་སྤང་བའི་ཕྱིར་རོ་ཞེས་ཊཱི་ཀ་ལས་སོ། །སྦྲུལ་ཇི་
ལྟར་བསལ་ཞེ་ན། སེ་གོལ་གྱི་སྒྲ་ཕྱུང་སྟེ་དེའི་འོག་ཏུ་སྐྱེ་བཞིན་བཟུང་མིག་ལམ་ན་མ་
འདུག་ཅིག་ཅེས་བརྗོད་པར་བྱའོ། །དེ་སྐད་བརྗོད་ཀྱང་མི་འགྲོ་ན་དབྱུག་གུ་སྐམ་ཁས་མ་
སྣད་པར་བཟུང་ནས་དལ་བུས་རྫ་མའམ་བུམ་པར་བཅུག་སྟེ་ཁ་བཅད་ནས་རླུང་འབྱུང་
བར་བྱ་བའི་ཕྱིར་རྫ་མའམ་བུམ་པོ་དེ་ལ་བུ་གུ་ཕྲ་མོ་དག་བཏོད་དེ་ཐབས་དེས་སྦྲུལ་དེ་
བསལ་བར་བྱའོ། །ཐབས་དེ་མུ་གྲུབ་ནཱ་ལྕགི་པོད་དམ་ཤུར་བུའམ། ཤུར་བུ་ཕྲེའུས་
མགུལ་བར་བཅིངས་ཏེ་དོར་བས་སམ་ཡང་ན་ཐ་གུ་རིས་མས་དཀྲིས་པའི་ཞག་མིག་གིས་
སྦྲུལ་གྱི་མགུལ་བར་བཅིངས་ཏེ་དོར་བར་བྱའོ། །ལྕག་པོད་ལ་སོགས་པས་བཅིང་བའི་
ཐབས་དེ་དག་ནི་དོར་བ་འབའ་ཞིག་ལ་བྱ་བར་མ་ཟད་ཀྱི་སྔར་བཤད་པ་བཞིན་རྫ་མའམ་
བུམ་པར་གཞུག་པ་ལ་ཡང་འདི་ལྟར་བྱའོ། སྦྲུལ་དེ་ནགས་དང་རྩྭ་ལ་སོགས་པའི་ཚང་
ཚང་གི་ནང་དུ་དོར་བར་མི་བྱའོ། །ཊི་ཀ་ལས། དེ་ནི་(སྤྲུལ་ཁྲོས་ནས་ནགས་ཚལ་མེས་བསྲེགས་པའི་གླེང་གཞི་ལྟ་
བུ)མེ་གཏོང་བའི་ཉེས་པ་སྤང་བའི་ཕྱིར་རོ། །ཞེས་སོ། །དེ་ཡང་སྔོན་དགེ་སློང་ཞིག་རང་གི་
ལྷུང་བཟེད་ལ་ཆགས་ཤིང་། རང་ཉིད་འཆི་ཁར་ལྷུང་བཟེད་དེ་རང་ལ་སྟོབ་པར་བསྐུལ་
ཀྱང་གཞན་དེས་མ་བསྟབས་པ་ན། དེ་ལ་ངན་སེམས་སྐྱེ་བཞིན་ཚེའི་དུས་བྱས་ནས་རང་
གི་ལྷུང་བཟེད་དུ་སྦྲུལ་གདུག་པ་ཞིག་ཏུ་སྐྱེས། དེ་རིམ་གྱིས་ནགས་ཚལ་སྟུག་པོར་སོང་
283

ཞིང་། ཁྲོས་པའི་མེས་ནགས་བསྲེགས་པར་ལུང་གཞི་ལས་གསུངས་སོ། །དེ་ལྟ་བས་ན་ས་
རྗེན་པ་ཁུང་ལ་སོགས་པ་ཡོད་སར་དོར་བར་བྱ་དགོས་ཀྱི་ནགས་ལ་སོགས་པའི་ཐིབས་
པོའི་ནང་དུ་དོར་བར་མི་བྱའོ། །སྦྲུལ་དེ་ཁུང་དུ་ཞུགས་ཀྱི་བར་དུ་བསྡད་པར་བྱའོ། །དེ་ནི་
བྱ་འོལ་བ་ལ་སོགས་པས་ཟ་བའི་ཉེས་པ་སྤང་བའི་ཕྱིར་ཡིན་པར་ཊི་ཀ་ལས་གསུངས་སོ། །
ལུས་ཀྱི་ཤིག་རྣམས་ནི་གར་བབ་བབ་ཏུ་མི་དོར་བར་རས་མར་གཞུག་པར་བྱའོ། །རས་
མ་དེ་ནི་ཀ་བའམ་རྩིག་པའི་གསེབ་དག་ཏུ་གཞུག་པར་བྱའོ། །ལུང་དང་བསྟན་བཅོས་ཀྱི་
གཞུང་ལས་དེ་ལྟར་བཤད་ཀྱང་འདུལ་བ་འཛིན་པ་རྣམས་ཀྱི་གདམས་ངག་གི་བཤད་པ་
ལས་ནི་རས་གྲང་ཚོས་བྱས་པ་ཁ་དོག་ཡལ་ནས་གོས་རྙིང་པ་ཁ་བསྒྱུར་བའི་ཚེ་དེ་ལ་ཡོད་
པའི་ཤིག་རྣམས་རས་མར་གཞུག་ཅིང་ཁ་བསྒྱུར་ནས་གོས་དེ་ཉིད་ལ་བཏབ་སྟེ་གྱོན་
དགོས་པར་གསུངས་སོ། །འོན་ཀྱང་དེ་ལྟར་ལག་ལེན་འདེབས་དགོས་ན་ཅུང་དཀའ་བར་
སྣང་བས་དང་པོ་ནས་ཤིག་མི་འབྱུང་བའི་ཐབས་ལ་བརྩོན་པ་གལ་ཆེ་སྟེ། དེ་ཡང་ཤིག་ནི་
ལུས་ཀྱི་དྲོད་དང་རྔུལ་ཆུ་ལས་སྐྱེས་པས་ལུས་དང་གོས་བཀྲུས་ནས་གཙང་སྦྲ་བྱ་ཞིང་
སྐབས་སྐབས་སུ་གོས་བརྗེ་བར་བྱས་ན་མི་འབྱུང་ངོ་། །རྩྭ་ཤིག་སྟེ་ལྗི་བ་རྣམས་ནི་རྩྭ་སྔོན་
པོ་ཡོད་པའི་གསིང་མར་དོར་རོ། །ཡང་ན་ཕྱོགས་བསིལ་བར་གང་དུ་དོར་འོས་པ་དེར་
དོར་རོ། །གོང་དུ་བཤད་པ་དེ་དག་ལས་སྔ་མ་ཆུའི་སྲོག་ཆགས་ཁྲོན་པ་ལ་སོགས་པའི་
གཏིང་རིང་པོར་གཞུག་པའི་ཕྱིར་གང་ཟག་གིས་ཀྱང་བསལ་སྣོད་བཅུང་བར་བྱའོ། །
བསལ་སྣོད་དེ་ཇི་ལྟ་བུ་ཞེ་ན། བུམ་པ་སོགས་ལ་མགྲིན་པ་དང་ཞབས་གཉིས་ཀར་ཐག་པ་
བཏགས་ཏེ་མགྲིན་པའི་ཐག་པ་ནས་བཟུང་ཞིང་ཞབས་ཀྱི་ཐག་པ་ཀློད་ལ་བསལ་སྣོད་དེ་
མར་ཆུ་ནང་དུ་གཏོང་ཞིང་བསླེབས་པ་ན་མགྲིན་པའི་ཐག་པ་གློད་ཅིང་ཞབས་ཀྱི་ཐག་པ་
འཐེན་པས་ཁ་བུབ་ཏུ་འགྱུར་བ་ཞིག་ཡིན་པར་ཊཱི་ཀ་ལས་གསུངས་སོ། །ཡང་ན་སྲོག་
ཆགས་འཚག་པའི་ཆུ་ཚགས་དེ་ཉིད་ཀྱིས་སྲོག་ཆགས་དེ་དག་ཁྲོན་པ་ལ་སོགས་པར་
གཞུག་པར་བྱའོ། །དེ་ལ་ཡང་ཁ་དང་ཞབས་གཉིས་ཀར་དཔྱང་ཐག་གཉིས་ཀྱིས་གདགས་

པའི་ཚུལ་ནི་སྔ་མ་བཞིན་ནོ་ཞེས་ཊཱི་ཀ་ལས་སོ། །དེ་ལྟར་ལུང་ཕྲན་ཚེགས་ལས། གཞན་
དག་ཅིག་གིས་བསལ་ཚགས་མ་འབྱོར་ནས། བཅོམ་ལྡན་འདས་ཀྱིས་བཀའ་བསྩལ་པ།
དེ་དག་གིས་ཆུ་ཚགས་ཐ་གུས་བཏགས་ལ་ཅི་ནས་བཀང་སྟེ་བཏང་ན་ཕྱིར་སྟོང་པར་འོང་
པ་དེ་ལྟར་གཏང་བར་བྱའོ། །ཞེས་གསུངས་སོ། །ཆུ་ཚགས་ལ་སྲོག་ཆགས་དག་ཆགས་
པ་བསལ་བའི་ཐབས་ནི་ཆུས་བཤུལ་བ་ཡིན་ནོ། །དེའི་ཤུགས་ཀྱིས་སེན་མོས་འཛིན་པ་
བཀག་གོ །ཆུ་ཚགས་ལ་ཆགས་པའི་དྲི་མ་བསལ་བའི་ཐབས་ནི་ཆུས་བཀྲུ་བའོ། །ཆུ་
ཚགས་རུལ་བ་ཉིད་དུ་མི་འགྱུར་བ་ཉིད་ཀྱི་ཐབས་ནི་ཉི་མ་སོགས་ལ་སྐམ་པོའོ། །དྲི་མ་
བསལ་བ་དང་རུལ་བར་མི་འགྱུར་བ་དེ་གཉིས་ཀ་ལ་ཡང་ཆུ་ཚགས་དམ་དུ་བཙིར་ཏེ་ཆུ་
གཟགས་ན་ཕན་པ་ཉིད་དོ། །དེ་ཡང་གཅུ་ཞིང་མི་བཙིར་རོ། །བཞི་པ་ཆུ་རུང་བ་རྣམས་ཀྱི་
མཚན་ཉིད་ནི། དགེ་འདུན་དང་གང་ཟག་དང་ཆུ་ཚགས་དང་ཆུ་ཚད་མ་རྙེད་པའི་ཤེས་
པས་འཇུག་པ་ལ་ཁ་ན་མ་ཐོ་བ་མེད་དོ། །བཅུས་པ་དང་ཁྲོན་པ་དག་ནི་ཉི་མ་འཆར་ཁ་
ཚུན་ཆད་བརྟགས་པ་ཉིད་ཀྱི་རྗེས་སུ་འཇུག་གོ །ཞེས་གསུངས་ཏེ། བདག་གིས་མ་
བརྟགས་པར་སྤྱད་དུ་རུང་བའི་ཆུ་ནི་རྣམ་པ་ལྔ་སྟེ། དང་པོ་དགེ་འདུན་གྱིས་རུང་བ་ནི།
བསླབ་པ་ལ་གུས་པའི་དགེ་འདུན་འདིའི་ཆུ་སྣོད་ཀྱི་ཆུ་ལ་ནི་སྲོག་ཆགས་མེད་པར་ངེས་སོ་
ཞེས་ཡིད་ཆེས་པ་དགེ་འདུན་ཚད་མ་དང་། གང་ཟག་གིས་རུང་བ་ནི། བསླབ་པ་ལ་གུས་
པའི་གང་ཟག་འདིའི་ཆུ་སྣོད་ཀྱི་ཆུ་ལ་སྲོག་ཆགས་མེད་པར་ངེས་སོ་ཞེས་ཡིད་ཆེས་པ་གང་
ཟག་ཚད་མ་དང༌། ཆུ་ཚགས་ཀྱིས་རུང་བ་ནི། ཆུ་ཚགས་དམ་པོ་འདིས་བཙགས་པའི་ཆུ་
ལ་ནི་སྲོག་ཆགས་མེད་པར་ངེས་སོ་ཞེས་ཡིད་ཆེས་པ་ཆུ་ཚགས་ཚད་མ་དང་། ཁྲོན་པས་
རུང་བ་ནི། ཁྲོན་པའམ་ཆུ་མིག་གམ་འབབ་ཆུ་འདི་ལ་ནི་ནམ་ཡང་སྲོག་ཆགས་དང་བཅས་
པར་མ་གྱུར་ཏོ་ཞེས་ཡིད་ཆེས་པ་ཆུ་ཚད་མ་སྟེ། དེ་ལྟར་ཡིད་ཆེས་པ་རྙེད་པའི་ཤེས་པས་
རང་གིས་མ་བརྟགས་པར་ལོངས་སྤྱོད་པར་འཇུག་པ་ལ་ཁ་ན་མ་ཐོ་བ་མེད་དོ། །ཉིན་
ཞག་ཏུ་རུང་བ་ནི། ཆུ་བཅུས་པ་ཆུ་རའམ་བུམ་པ་ལ་སོགས་པར་བཞག་པ་དང་ཁྲོན་པ་

དག་ནི་སྔ་དྲོ་ལྟ་བུ་ལན་ཅིག་བརྟགས་པ་ན་སང་གི་ཉི་མ་འཆར་ཁ་སྟེ་སྐྱ་རེངས་ཐ་མ་ཤར་
ཚུན་ཆདུ་ཉི་མ་སྔ་མར་ལན་གཅིག་བརྟགས་པ་ཉིད་ཀྱི་རྗེས་སུ་འཇུག་གོ །དེས་ན་ཉི་མ་
འཆར་ཁ་ཚུན་ཆད་མ་བརྟགས་པར་ལོངས་སྤྱད་དུ་རུང་ངོ་། །གཞན་ཡང་ལུང་ཕྲན་ཚེགས་
ལས། ཆུ་རུང་བ་ནི་ལྔ་སྟེ། དགེ་འདུན་གྱིས་རུང་བ་དང་། གང་ཟག་གིས་རུང་བ་དང་། ཆུ་
ཚགས་ཀྱིས་རུང་བ་དང་། ཆུ་མིག་གིས་རུང་བ་དང་། ཁྲོན་པས་རུང་བའོ། །དེ་ལ་དགེ་
འདུན་གྱིས་རུང་བ་ནི་གང་དགེ་འདུན་མཐུན་པས་བསྐོས་པའི་དགེ་སློང་གིས་ཆུ་བཙགས་
པར་གྱུར་པ་སྟེ། དགེ་འདུན་གྱིས་རུང་བ་དེ་ལ་དགེ་སློང་གིས་ལོངས་སྤྱད་པར་བྱའོ། །
གང་ཟག་གིས་རུང་བ་དགེ་སློང་གང་ཚུལ་ཁྲིམས་མ་ཉམས་པ་དང་། ལྟ་བ་མ་ཉམས་པ་
དང༌། སྤྱོད་པ་མ་ཉམས་པ་དང༌། འཚོ་བ་མ་ཉམས་པས་ཡོངས་སུ་དག་པར་གྱུར་པ་སྟེ།
གང་ཟག་གིས་རུང་བ་དེ་ལ་དགེ་སློང་གིས་ལོངས་སྤྱད་པར་བྱའོ། །ཆུ་ཚགས་ཀྱིས་རུང་བ་
ནི་ཆུ་ཚགས་གང་ནམ་ཡང་མ་དག་པ་མ་ཡིན་པ་དེས་བཙགས་པ་སྟེ། བཏུང་བར་བྱའོ། །
ཆུ་མིག་གིས་རུང་བ་ནི་འབབ་པའོ། །ཁྲོན་པས་རུང་བ་ནི་ཁྲོན་པ་གང་གི་ཆུ་དག་པ་དེ་
ལས་ཉི་མ་ནུབ་ཀར་བླངས་ནས་ཇི་སྲིད་ཉི་མ་མ་ཤར་གྱི་བར་དུ་སྟེ། ཁྲོན་པས་རུང་བའི་ཆུ་
བཏུང་བར་བྱའོ། །ཞེས་གསུངས་སོ། །དེ་ལྟར་ལྔར་གསུངས་པ་ནི་གང་ཟག་ལྔ་ཚན་ལ་
དགའ་བའི་ངོར་བསྟན་པ་ཙམ་ལས་གྲངས་ངེས་པ་མེད་དེ། ཕྱྭ་བ་ཆོས་སེང་གིས་མཛད་
པའི་འོད་ལྡན་ཊི་ཀ་ལས། དེ་ཡང་ལྔ་ཚན་ལ་དགའ་བའི་གང་ཟག་ལ་བསྟན་པ་སྟེ།
གྲངས་ངེས་པ་ནི་མེད་དོ། །ཞེས་གསུངས་པ་ལྟར་རོ། །ལྔ་པ་ཆུ་དང་འབྲེལ་བའི་ལས་
གཞན་བསྟན་པ་ནི། རྐང་ཁྲུས་སྣོད་སྟོང་པར་མཐོང་ན་དགང་བར་བྱའོ། །ཆུ་དང་གཞན་
གྱི་སྣོད་ཀྱང་ཉེ་བར་གཞག་པར་བྱའོ། །དགེ་འདུན་གྱི་དེར་གཏོགས་པ་ནི་སྣོད་སྤྱད་འབྲུབ་
པའི་ལས་ཡིན་ནོ། །འདིར་སྦྱིན་པ་དང་བླང་བ་དག་ཀྱང་མ་འདུས་པ་མ་ཡིན་ནོ། །ཁྱིམ་
པ་རྙིང་པ་བན་བ་ཉིད་ལ་དེ་ཡོད་པ་ཉིད་ན་སྦྱིན་པར་བྱའོ། །དེས་བ།ཙུག་ལག་ཁང་དུ་ཡོན་
བདག་རྣམས་ལ་སྦྱིན་པར་བྱ་བ་ཉིད་ཀྱང་མ་བསྟན་པ་ཉིད་མ་ཡིན་ནོ། །དགེ་སློང་ལ་ནི་
ཁ
286

སར་བ་ཕྱིར་བླང་བ་མེད་པ་ཉིད་དུའོ། །སྣོད་སྤྱད་ཀྱི་ཆེད་དུ་མཛོད་ཁང་བསྐོའོ། །ས་དང་
ཟངས་མའི་སྣོད་སྤྱད་དག་སོ་སོར་གཞག་པར་བྱའོ། །ཆུ་ཉེ་བར་གཞག་པར་བྱའོ། །གར་
བབ་བབ་ཏུ་མི་གཞག་གོ །དེའི་ཆེད་དུ་ཆུ་ཁང་བྱའོ། །གཙུག་ལག་ཁང་གི་ནང་གི་ལྷོ་ནུབ་
ཀྱི་མཚམས་སུའོ། །སྐར་ཁུང་གདོད་པ་དང་། སོ་ཕག་གི་གཅལ་དགྲམ་པ་དང་། ཆུ་ཁུང་
གདོད་པ་དང་། སྒོ་གདོད་པ་དང་། སྒོ་གླེགས་དང་། ལག་གཟུང་ཡང་མིག་གཞུག་པར་
བྱའོ། །ཆུ་ཚགས་གཞག་པའི་ཕྱིར་གདང་བུ་བྱའོ། །ཤིང་གི་ཁྲིའུ་དག་ལ་གཞག་གོ །ཡང་
ན་སོ་ཕག་གི་སྟེགས་བུའི་སྟེང་དུའོ། །གཞི་དག་ལའོ། །ཆུ་སྣོད་ནི་ཁྲུས་ཆུའི་ཆེད་ཀྱི་ཁར་
ཡན་ཆད་ཀྱང་གཙང་སྦྲ་བྱའོ། །གཙང་བར་རོ། །བཏུང་བར་བྱ་བའི་ཆུ་ཡང་ངོ་། །དེ་ལག་
པ་དང་གོས་རུང་བ་མ་ཡིན་པ་དག་གིས་བྲིམ་པར་མི་བྱའོ། །ཆུ་སྣོད་རྣམས་ཀྱི་ནང་དུ་
དུས་དུས་སུ་སྦྱང་བར་བྱའོ། །ཟབ་མོ་རྣམས་ནི་པུ་ཤེལ་ཙིའི་ཁྲུད་ཤིང་ངམ་འདབ་མའི་
ཆང་བུའམ་རས་མ་ཤིང་བུའི་རྩེ་མོ་ལ་བཏགས་པས་སོ། །དེ་ལ་ཟས་ཀྱི་འགྲམ་ཟེར་མི་
བསྲུང་བ་ཉིད་དུ་མི་བྱའོ། །སྐམ་པར་ཡང་ངོ་། །དེའི་ཚེ་བྲེལ་བར་མི་འགྱུར་བར་བྱ་བའི་
ཕྱིར་ཅིག་ཆར་ཉིད་དུ་མི་བྱའོ། །ཆུ་དང་འབྲེལ་བའི་ལས་ནི་གནས་པས་བྱ་བ་ཡིན་ནོ། །
ཞེས་གསུངས་ཏེ། དགེ་འདུན་ལ་དགོས་པའི་རྐང་ཁྲུས་ཀྱི་ཆུའི་སྣོད་རིལ་བ་སོགས་སུ་ཆུ་
མེད་པ་སྟོང་བར་མཐོང་ན་དགང་བར་བྱའོ། །ཆུ་འཇོག་པའི་སྣོད་དང་གཞན་མར་དང་
འབྲུ་མར་གྱི་སྣོད་ལ་སོགས་པ་དག་ཀྱང་དགེ་འདུན་གྱིས་ཉེ་བར་གཞུག་པར་བྱའོ། །དགེ་
འདུན་གྱི་ཆུའི་སྣོད་དང་གཞན་འབྲུ་མར་ལ་སོགས་ཀྱི་སྣོད་དེར་གཏོགས་པ་ཐམས་ཅད་
འབྲུབ་པ་ནི་སྣོད་སྤྱད་འབྲུབ་པ་སྟེ་སྦས་ཤིང་དོ་དམ་བྱེད་པར་བརྐོས་པའི་དགེ་སློང་དེའི་
ལས་སམ་བྱ་བ་ཡིན་ནོ། །སྣོད་སྤྱད་འབྲུབ་པའི་ལས་བསྟན་པ་འདིར་དགེ་འདུན་གྱི་སྣོད་
སྤྱད་གཞན་ལ་གཡར་པོར་སྦྱིན་པ་དང་དེ་ནས་ཚུར་བླང་བ་དག་ཀྱང་སྣོད་སྤྱད་འབྲུབ་
པའི་ལས་དེའི་ཁོངས་སུ་མ་འདུས་པ་མ་ཡིན་ཏེ་འདུས་པ་ཁོ་ན་ཡིན་པས་སྦྱིན་པ་དང་བླང་
པ་ཡང་སྣོད་སྤྱད་འབྲུབ་པ་པོའི་གང་ཟག་གི་བྱ་བ་ཡིན་ནོ། །ཁྱིམ་པ་དག་གིས་དགེ་འདུན་

ལ་སྣོད་སྤྱད་རྙིང་པ་བན་བ་སྟེ་གཡར་བ་ཉིད་ལ་དགེ་འདུན་ལ་སྣོད་བྱད་རྙིང་པ་དེ་ཡོད་པ་
ཉིད་ན་དགེ་སློང་སྣོད་སྤྱད་འབྲུབ་པ་དེས་གཡར་པོར་སྦྱིན་པར་བྱའོ། །ཁྱིམ་པ་རྙིང་པ་
བརྙ་བ་ཉིད་ལ་དེ་ཡོད་པ་ཉིད་ན་སྦྱིན་ཞེས་བྱ་བའི་ཚིག་དེས་གཙུག་ལག་ཁང་དུ་འོངས་
པའི་ཡོན་བདག་སྣོད་སྤྱད་གཡར་བ་རྣམས་ལ་དགེ་འདུན་གྱི་སྣོད་སྤྱད་རྙིང་པ་གཡར་
པོར་སྦྱིན་པར་བྱ་བ་ཉིད་ཀྱང་མ་བསྟན་པ་ཉིད་མ་ཡིན་ནོ། །རང་ལ་སྣོད་སྤྱད་མེད་ནས་
དགེ་འདུན་གྱི་སྣོད་སྤྱད་གཡར་རམ་སློང་བའི་དགེ་སློང་ལ་ནི་སྣོད་སྤྱད་འབྲུབ་པས་དགེ་
འདུན་ལ་སྣོད་སྤྱད་སར་བ་ཡོད་ན་དེ་ཕྱིར་བླང་བ་མེད་པ་གཏན་སྦྱིན་པ་ཉིད་དུ་བྱའོ། །དགེ་
འདུན་གྱི་སྣོད་སྤྱད་གཞག་པའི་གནས་ཀྱི་ཆེད་དུ་མཛོད་ཁང་བསྐོ་བ་སྟེ་མཛོད་ཁང་
བསྔོས་ཤིང་སྦྱིན་པར་བྱའོ། །ས་ལས་བྱས་པའི་སྣོད་སྤྱད་དང་ཟངས་མའི་སྣོད་སྤྱད་ལ་
སོགས་པ་རིགས་མི་མཐུན་པ་དག་སོ་སོར་གཞག་པར་བྱའོ། །དེ་ཡང་མཛོད་ཁང་སོ་སོར་
ཡོད་ན་དེར་སོ་སོར་གཞག་ཅིང་མཛོད་ཁང་སོ་སོར་མེད་ན་མཛོད་ཁང་གཅིག་གི་ནང་ན་
ཡང་སོ་སོར་གཞག་པར་བྱའོ། །དགེ་འདུན་གྱི་དོན་དུ་བཏུང་བར་བྱ་བ་ལ་སོགས་པའི་ཆུ་
ཉེ་བར་གཞུག་པར་བྱའོ། །ཆུ་དེ་གར་བབ་བབ་ཏུ་མི་གཞུག་གོ །འོ་ན་གར་གཞག་ཅེ་ནཾ།
ཚུ་གཞག་པ་དེའི་ཆེད་དུ་ཆུ་ཁང་བྱའོ། །ཕྱོགས་གང་དུ་བྱ་ཞེ་ན། གཙུག་ལག་ཁང་གི་ནང་
གི་ལྷོ་ནུབ་ཀྱི་མཚམས་སུ་བྱའོ། །དེར་བྱ་བའི་རྒྱུ་མཚན་ནི་ཊཱི་ཀ་ལས། དེར་རྟག་ཏུ་གྲིབ་
མ་བབ་པའི་ཕྱིར་རོ། །གཙུག་ལག་ཁང་གི་སྒོ་ཤར་ཕྱོགས་སུ་ལྟ་བ་ལ་ལྟོས་ཏེ་དེ་སྐད་
གསུངས་སོ། །གཙུག་ལག་ཁང་གི་སྒོ་ཕྱོགས་གཞན་དུ་ལྟ་བ་ལ་ནི་ཆབ་ཁུང་གི་གྲྭ་མ་
གཏོགས་པར་གཙུག་ལག་ཁང་ལ་ལྟོས་ཏེ་ལྷོ་དང་ནུབ་གྱི་མཚམས་ཁོ་ནར་ཆུ་ཁང་བྱའོ། །
ཞེས་སོ། །ཆུ་ཁང་དེ་ལ་སྐར་ཁུང་གདོད་པ་དང༌། ས་གཞིར་སོ་ཕག་གི་གཅུལ་དགྲམ་པ་
དང༌། ཆུ་ཕྱིར་འགྲོ་བའི་ཆུ་ཁུང་གདོད་པ་དང་། ཁང་པ་དེ་ལ་སྒོ་གདོད་པ་དང༌། སྒོ་དེར་
སྒོ་གླེགས་གཞུག་པ་དང་། སྒོ་གླེགས་དེ་ལ་ལག་པས་གཟུང་བར་བྱ་བའི་གཞི་ལྕགས་
སོགས་ཀྱི་ཡང་མིག་གཞུག་པར་བྱའོ། །ཊི་ཀ་ལས། སྒོ་གླེགས་དེ་ལ་ལག་གཟུང་གི་ཡང་

མིག་གཞུག་པར་བྱའོ་ཞེས་གསུངས་སོ། །འདི་ལ་ཤེར་འབྱུང་གི་འགྲེལ་པའི་རྩ་བ་ལས་
ལག་གཟུང་གཞུག་ཅེས་པ་ཙམ་ལས་ཡང་མིག་ཅེས་པའི་ཚིག་མ་བྱུང་ལ། རང་གི་རྣམ་
བཤད་དང་ཊཱི་ཀ་དང་འགྲེལ་ཆུང་གི་རྩ་བ་རྣམས་ལས་སྒོ་གླེགས་དང་ཡང་མིག་གཞུག་
པར་བྱ་ཞེས་ཡང་མིག་གཞུག་ཅེས་པ་ལས་ལག་གཟུང་ཞེས་པའི་ཚིག་མི་འབྱུང་ངོ༌། །ཆུ་
ཚགས་གཞག་པའི་ཕྱིར་ཆུ་ཁང་དེའི་ནང་དུ་ཤིང་སོགས་ཀྱི་གདུང་བུ་གདགས་ཤིང་དེར་
བཏགས་ནས་གཞག་པར་བྱའོ། །ཆུ་སྣོད་ནི་ཤིང་གི་ཁྲིའུ་དག་གི་སྟེང་ལ་གཞག་གོ །ཡང་
ན་ཆུ་སྣོད་དེ་སོ་ཕག་གི་སྟེགས་བུའི་སྟེང་དུ་གཞག་པར་བྱའོ། །དེ་རྐྱང་བའི་སྟེང་དུ་བཞག་
གམ་ཞེ་ན། སོ་ཕག་གི་སྟེགས་བུའི་སྟེང་དུ་ཤིང་ལེབ་བམ་ལྕག་གོར་ལ་སོགས་པའི་གཞི་
དགུ་ལ་ཆུ་སྣོད་གཞག་པར་བྱའོ། །ཆུ་སྣོད་ནི་རུང་བའི་ཆུ་སྣོད་མན་ཆད་ནས་ཕྱི་རོལ་
བཤང་ལྕི་བྱེད་དུ་སོང་ནས་ཁྲུས་བྱ་བའི་ཁྲུས་ཆུའི་ཆེད་ཀྱི་བར་ཡན་ཆད་ཀྱི་སྣོད་ཀྱང་སྔར་
ཁ་ཟས་དང་དྲི་མ་ལ་སོགས་པས་གོས་ཟིན་པ་བཀྲུས་ཏེ་དྲི་མ་མེད་པར་གཙང་སྦྲ་བྱའོ། །
ཆུ་སྣོད་དེ་དག་ལ་ཕྱིན་ཆད་དྲི་མ་དང་ཁ་ཟས་ལ་སོགས་པས་གོས་སུ་མི་འཇུག་པར་གཙང་
བར་རོ་སྟེ་གཙང་བར་བྱའོ། །བཏུང་བར་བྱ་བའི་ཆུ་ཡང་ངོ་སྟེ་གཙང་སྦྲ་དང་གཙང་བར་
བྱའོ། །བཏུང་བར་བྱ་བའི་ཆུ་དེ་ལག་པ་དང་གོས་རུང་བ་མ་ཡིན་པ་ཁ་ཟས་དང་དྲི་མས་
འབགས་པ་དག་གིས་བྲིམ་པར་མི་བྱའོ། །ཆུ་སྣོད་རྣམས་ཀྱི་ནང་དུ་དུས་དུས་སུ་བཀྲུ་
བཤལ་བྱ་ཞིང་ཆུ་དྲེག་སོགས་ཀྱི་དྲི་མ་སྦྱང་བར་བྱའོ། །ཆུ་སྣོད་རྣམསཾ་ཀྱི་ཕྱི་རོལ་སྦྱོང་བ་
ནི་སྔར་གཙང་སྦྲ་བྱའོ་ཞེས་པས་བསྟན་ཟིན་པའོ། །ཆུ་སྣོད་གཏིང་ཟབ་མོ་ནང་གི་ཞབས་
སུ་ལག་པས་མི་སླེབ་པ་རྣམས་ཀྱི་བཀྲུ་བཤལ་ནི་པུ་ཤེལ་ཙིའི་ཁྲུད་ཤིང་ངམ་ལོ་མའམ་
འདབ་མའི་ཆང་བུ་སྟེ་ལོ་མའམ་འདབ་མའི་ཚོགས་བསྡུས་པ་ཅང་ཅང་པོ་ཤིང་བུའི་རྩེ་མོ་
ལ་བཏགས་པའམཾ་རས་མ་དྲིལ་བ་ཤིང་བུའི་རྩེ་མོ་ལ་བཏགས་པས་སོ་ཞེས་བཏགས་
པས་དྲུད་ཅིང་དྲི་མ་སྦྱང་བར་བྱའོ་ཞེས་པའོ། །པུ་ཤེལ་ཙི་ནི་རྩྭ་དྲེས་མའི་རྩ་བ་ཡིན་པར་
མའི་སོ་ཐར་གྱི་མདོའི་འགྲེལ་པར་བཤད་ཅིང་། བི་ར་ཎའི་རྩ་བ་ཞེས་ལུང་རྣམ་འབྱེད་

ལས་གསུངས་ལ། བི་ར་ཎའང་དྲེས་མ་ལ་ཚོམས་ཀྱི་འགྲེལ་པར་བཤད་དོ། །པུ་ཤེལ་
ཙིའི་ཁྲུད་ཤིང་ལ་སོགས་པ་དེ་ལ་ཟས་ཀྱི་འགྲམ་ཟེར་ཏེ་ཟས་ཀྱི་དུམ་གྲུག་གིས་གོས་པར་
འགྱུར་བ་དེ་མི་བསྲུང་བ་ཉིད་དུ་མི་བྱའོ། །པུ་ཤེལ་ཙིའི་ཁྲུད་ཤིང་ལ་སོགས་པ་སྦྱང་བར་
བྱའོ་ཞེས་ཊཱི་ཀ་ལས་སོ། །ཆུ་སྣོད་བཀྲུ་བཤལ་བྱས་པ་རྣམས་བསྐམ་པར་ཡང་ངོ་སྟེ་བྱའོ། །
བཀྲུ་བ་དང་བསྐམ་པ་དེའི་ཚེ་ཆུ་སྣོད་ཀྱིས་བྲེལ་བར་མི་འགྱུར་བར་བྱ་བའི་ཕྱིར་སྣོད་
ཐམས་ཅད་ཅིག་ཆར་དུས་གཅིག་ཉིད་དུ་བཀྲུ་བ་དང་བསྐམ་པར་མི་བྱའོ། །དེས་ན་
མཐར་གྱིས་བཀྲུ་བ་དང་བསམ་པར་བྱའོ་ཞེས་ཤུགས་ཀྱིས་བསྟན་ཏོ། །ཆུ་བླང་བ་དང་
བཙགས་པ་དང་བརྟག་པ་དང་ཆུ་སྣོད་བཀྲུ་བསྐམ་བྱ་བ་ལ་སོགས་པ་ཆུ་དང་འབྲེལ་བའི་
ལས་ནི་གནུས་པས་ཏེ་སློབ་མ་དང་ཉེ་གནས་ཀྱི་བྱ་བ་ཡིན་ནོ། །སྲོག་ཆགས་དང་བཅས་
པའི་ཆུ་དང་འབྲེལ་བ་ཕྲན་ཚེགས་ལ་སོགས་པའི་སྐབས་ནས་འབྱུང་བ་རྫོགས་སོ། ། །
སྲོག་ཆགས་དང་བཅས་པའི་ཞུན་མར་སོགས་ལ་སྤྱད་ན་ལྟུང་བ་འབྱུང་ཡང་གླེང་གཞི་དང་
མཐུན་པར་བྱེ་བྲག་གི་མིང་གིས་སྲོག་ཆགས་དང་བཅས་པའི་ཆུ་ལ་སྤྱོད་པའི་ལྟུང་བྱེད་དོ་
ཞེས་སོ།། །།
གཉིས་པ་གཞན་གྱི་འདོད་པའི་ལོངས་སྤྱོད་ལ་གནོད་པ་ལ་གཉིས། ཉལ་པོ་བྱེད་པར་
འདུག་པ་དང་། འགྲེང་བའི་ལྟུང་བའོ། །དང་པོ་འདུག་པ་ལ་བཞི་ལས། དང་པོ་གླེང་གཞི་
ནི་ཡུལ་མཉན་ཡོད་དུ་གང་ཟག་འཆར་ཀས་ཉོན་མོངས་པ་འདོད་ཆགས་ཀྱི་ཀུན་ཏུ་སྦྱོར་
བས་ཉེས་པ་ཤེས་བཞིན་དུ་ཕོ་མོ་ཉལ་པོ་བྱེད་པར་ཤོམ་པའི་ཁྱིམ་དུ་ཕྱིས་གནོན་བྱས་ཏེ་
འདུག་པས་འདི་བཅས་སོ། །གཉིས་པ་དགག་བྱ་ནི་གཞན་གྱི་འཁྲིག་པའི་ལོངས་སྤྱོད་ལ་
གནོད་པ་དང་རང་ཆགས་པའི་རྒྱུར་འགྱུར་པའོ། །གསུམ་པ་ངོ་བོ་ནི། འཇིགས་པའི་རྐྱེན་
མེད་ཅིང་སེམས་གཞན་དུ་གཏོད་པ་མ་ཡིན་པའི་བཅས་ལྡན་དགེ་སློང་གིས་རང་མི་དབང་
བའི་གནས་སུ་གེགས་བྱེད་གཞན་མེད་པར་ཁྱིམ་པ་ཕོ་མོ་ཉལ་པོ་བྱེད་པ་ལ་ཞུགས་པའམ་
དེའི་སྟ་གོན་དུ་གནས་པ་ལ་དེ་དང་སྐྱབས་མེད་པར་མངོན་སུམ་དུ་འདོམ་གང་གི་ནང་དུ་

འདུག་པ་རྫོགས་པའམ་ཚོར་བྱ་ཚོར་བྱེད་ཀྱིས་ཚོར་བ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ལ་གཉིས་ལས། དང་པོ་འདུག་འགྲེང་གཉིས་ཀྱི་ཡན་ལག་ཐུན་མོང་
བ་ནི། ཤེས་གཙོའོ། །ཞུགས་པའམ་ཕྱོགས་པ་ལའོ། །སྤྱོད་པ་ལའོ། །སྐྱེས་པ་དང་བུད་
མེད་ཀྱིའོ། །ཁྱིམ་པ་ཉིད་དོ། །གནས་གཞན་ཉིད་ནའོ། །གཞན་མེད་པ་ཉིད་ཀྱིས་སྤྲད་དུ་
རུང་བ་ཉིད་ཡིན་ནའོ། །ཞེས་གསུངས་ཏེ། ལྟུང་བྱེད་འདི་གཉིས་ཀྱི་བྱེད་པ་པོ་གང་ཞེ་ན།
འདུ་ཤེས་གཙོ་ཆེར་བྱེད་པ་པོའོ། །ཡུལ་གང་ལ་ཤེས་གཙོ་ཞེ་ན། དངོས་སུ་ཞུགས་པའམ་
དངོས་སུ་མ་ཞུགས་ཀྱང་ཉེ་བར་ཕྱོགས་པ་ལུ་ཤེས་གཙོའོ་ཞེས་སྦྱར་ཏེ་ཡུལ་དེ་ལ་བསམ་
པས་དེར་འདུ་ཤེས་པ་ནི་ཡན་ལག་གི་གཙོ་བོའོ། །ཅི་ཞིག་ལ་ཞུགས་པའམ་ཕྱོགས་པ་ལ་
ཞེ་ན། གཉིས་ཀྱིས་གཉིས་སྤྱོད་པ་ལའོ། །གང་གིས་སྤྱོད་པ་ལ་ཞེ་ན། སྐྱེས་པ་དང་བུད་
མེད་གཉིས་ཀྱི་དབང་པོ་གཉིས་སྤྱོད་པའོ། །སྐྱེས་པ་དང་བུད་མེད་ཇི་ལྟ་བུ་ལ་ཞེ་ན། ཁྱིམ་
པ་ཉིད་ཀྱི་སྐྱེས་པ་དང་བུད་མེད་དོ། །དེ་དག་ལས་གཞན་ཁྱིམ་པ་ཡིན་ཡང་ཕོ་མོ་མ་ཡིན་
པ་དང་ཕོ་མོ་ཡིན་ཡང་ཁྱིམ་པ་མིན་ན་ཉེས་བྱས་ཏེ། སོར་འགྲེལ་ཀུན་བཏུས་ལས།
གཉིས་ཀ་སྐྱེས་པ་ཡིན་ན་ཉེས་བྱས་སོ་ཞེས་དང༌། ཊཱི་ཀ་ལས། སྦྱོར་ཟླ་གཅིག་མུ་སྟེགས་
ཅན་གྱི་དགེ་སྦྱོང་ལ་སོགས་ཁྱིམ་པ་མ་ཡིན་ན་དེའི་ཚེ་ཉེས་བྱས་སོ་ཞེས་གསུངས་པ་ལྟར་
རོ། །གཞན་ཡང་སོར་འགྲེལ་མཛད་བྱང་མེད་པ་ལས། བྱོལ་སོང་གི་སྨན་ངན་(འཁྲིག་པ་
བལྟ་ན་ཉེས་བྱས། ཞེས་སོ། །དེ་གཉིས་གང་ན་འདུག་ཀྱང་ལྟུང་བར་འགྱུར་རམ་ཞེ་ན།
གནས་ནི་དགེ་སློང་རང་གི་གནས་ལས་གཞན་སྐྱེས་པ་དང་བུད་མེད་གཉིས་ཀྱི་གནས་
སམ་གང་རུང་གི་གནས་ཉིད་ཡིན་ན་ལྟུང་བྱེད་སྐྱེད་པའོ། །དགེ་སློང་རང་གི་གནས་ཉིད་
དུ་ནི་ཉེས་པ་འདིར་མི་འགྱུར་རོ། །ཊི་ཀ་ལས། གལ་ཏེ་ཁྱིམ་པའི་གནས་དེ་ཁྱིམ་བདག་
གིས་དགེ་སློང་ལ་གཡར་པོར་བྱིན་ཞིང་དེ་ན་དགེ་སློང་འདུག་པ་ཡིན་ན་ནི་དེའི་ཚེ་ལྟུང་བ་
མེད་དོ། །གལ་ཏེ་གནས་དེ་དགེ་སློང་གི་ཡིན་ལ་དགེ་སློང་གིས་ཁྱིམ་པ་ལ་གཡར་པོར་
བྱིན་ཞིང་དགེ་སློང་དེར་འདུག་པ་ཡིན་ན་ནི་དེ་ཚེ་ཁ་ན་མ་ཐོ་བ་རྫོགས་པར་འགྱུར་རོ། །

ཞེས་སོ། །ཀུན་བཏུས་ལས། དགོན་པ་ལ་ཡང་གལ་ཏེ་ཁྱིམ་པ་སྔ་ན་འདུག་པ་ཡིན་ལ་
དགེ་སློང་ཕྱིས་འོངས་ཏེ་འདུག་པ་ལ་ཡང་ལྟུང་བའི་དངོས་གཞིར་རྣམ་པར་གཞག་གོ །
ཞེས་དང་། གལ་ཏེ་དགེ་སློང་སྔ་ན་གནས་པ་ཡིན་ན་དེ་ལ་ཡང་ལྟུང་བ་མེད་དོ། །ཞེས་སོ། །
དེ་ཙམ་གྱིས་ལྟུང་བ་འདིར་འགྱུར་རམ་ཞེ་ན། དེ་གཉིས་ཀྱི་དྲུང་ན་དགེ་སློང་དེ་མ་
གཏོགས་པ་མི་གཞན་མེད་པ་ཉིད་ཀྱིས་དེ་གཉིས་སྤྱད་དུ་རུང་བ་ཉིད་ཡིན་ན་ལྟུང་བྱེད་དུ་
འགྱུར་བའོ། །མི་གཞན་ཡོད་ན་ནི་ལྟུང་བ་མེད་དོ་ཞེས་ཊཱི་ཀ་ལས་སོ། །གཉིས་པ་ཐུན་
མོང་མིན་པ་ནི། མངོན་སུམ་དུ་བརྣག་པས་འདུག་ནའོ། །ཞེས་གསུངས་ཏེ། གང་བྱས་ན་
འདུག་པའི་ལྟུང་བྱེད་དུ་འགྱུར་ཞེ་ན། དེ་གཉིས་དང་དགེ་སློང་གི་བར་ན་མ་བསྒྲིབས་པར་
མངོན་སུམ་དུ་བརྣག་པ་སྟེ་ཆེད་དུ་གཏད་པས་འདོམ་གང་གི་ནང་དུ་འདུག་ན་ལྟུང་བ་སྐྱེད་
པའོ། །དེ་ཡང་འདུག་པར་བྱེད་པ་དེ་སྔར་ནས་ཡུལ་གྱིས་ཚོར་ཟིན་པ་ཡིན་ན་འདུག་པ་ན་
ལྟུང་བ་དངོས་གཞི་དང་། ཚོར་མེད་ན་འདུག་པ་རྫོགས་ཤིང་ཚོར་བ་ན་དངོས་གཞིའོ། །
འདོམ་གང་གི་ཕྱི་རོལ་ཏུ་འདུག་ན་ནི་ཉེས་བྱས་སོ། །དགྲས་བདས་ཏེ་འདུག་ན་ཉེས་པ་
མེད་དོ་ཞེས་སོར་འགྲེལ་མཛད་བྱང་མེད་པ་ལས་སོ། །ཉལ་པོ་བྱེད་པར་ཤོམ་པའམ་
དངོས་སུ་བྱེད་བཞིན་པའི་ཁྱིམ་ན་འདུག་པའི་ལྟུང་བྱེད་དོ།། །།
གཉིས་པ་འགྲེང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་
འཆར་ཀས་ཉོན་མོངས་པ་འདོད་ཆགས་ཀྱིས་ཉེས་པ་ཤེས་བཞིན་དུ་ཕོ་མོ་ཉལ་པོ་བྱེད་
པར་ཤོམ་པའི་ཁྱིམ་དུ་འགྲེང་བས་འདི་བཅས་སོ། །གཉིས་པ་དགག་བྱ་ནི་གཞན་གྱི་
འཁྲིག་པའི་ལོངས་སྤྱོད་ལ་གནོད་པ་དང་རང་ཆགས་པའི་རྒྱུར་འགྱུར་བའོ། །གསུམ་པ་ངོ་
བོ་ནི་འཇིགས་པའི་རྐྱེན་མེད་ཅིང་སེམས་གཞན་དུ་གཏོད་པ་མ་ཡིན་པའི་བཅས་ལྡན་དགེ་
སློང་གིས་རང་མི་དབང་བའི་གནས་སུ་གེགས་བྱེད་གཞན་མེད་པར་ཁྱིམ་པ་ཕོ་མོ་ཉལ་པོ་
བྱེད་པར་ཞུགས་པའམ་དེའི་སྟ་གོན་དུ་གནས་པ་ལ་དེ་གཉིས་དང་དགེ་སློང་གི་བར་ན་
སྐྱབས་ཡོད་པར་དབེན་པར་འདོམ་གང་གི་ནང་དུ་འགྲེང་བ་རྫོགས་པའམ་ཚོར་བྱ་ཚོར་
292

བྱེད་ཀྱིས་ཚོར་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གསུམ།
ཡན་ལག་གི་མཚན་ཉིད་དང་། སེལ་བ་དང་། གནས་ཀྱི་མཚན་ཉིད་དོ། །དང་པོ་ནི།
དབེན་པར་བརྣག་པས་འགྲེང་ནའོ། །སྐྱབས་ཡོད་པར་རོ། །གལ་ཏེ་འཇིགས་པའི་དབང་
གིས་མ་ཡིན་ནའོ། །ཞེས་གསུངས་ཏེ། གོང་དུ་ཤེས་གཙོའོ་ཞེས་པ་ནས་སྤྱད་དུ་རུང་བ་
ཉིད་ཡིན་ནའོ་ཞེས་པའི་བར་གྱི་ཐུན་མོང་གི་ཡན་ལག་རྣམས་འདིར་ཁས་བླངས་ཏེ་འདིར་
ཐུན་མོང་མ་ཡིན་པའི་ཡན་ལག་གང་བྱས་ན་འདིའི་ལྟུང་བྱེད་དུ་འགྱུར་ཞེ་ན། དབེན་པར་
བརྣག་པས་འགྲེང་ན་ལྟུང་བྱེད་སྐྱེད་པའོ། །ཊཱི་ཀ་ལས། དེས་ན་སྔ་མ་ལ་ནི་དབེན་པར་
བརྣག་པས་འདུག་ན་ཉེས་བྱས་སུ་འགྱུར་ལ། འདི་ལ་ནི་མངོན་སུམ་དུ་བརྣག་པས་འགྲེང་
ན་ཉེས་བྱས་སུ་འགྱུར་རོ། །ཞེས་དང་། སྔ་མ་དང་འདི་གཉིས་ཀ་ལ་འགྲོ་བ་དང་ཉལ་བ་
གཉིས་ལ་ནི་ཉེས་པ་ཁོ་ནར་འགྱུར་རོ། །ཞེས་སོ། །ཅི་གནས་ཐམས་ཅད་ན་འགྲེང་བའི་
དགེ་སློང་ལའམ་ཞེ་ན། དེ་གཉིས་དང་དགེ་སློང་གི་བར་ན་རྩིག་པའམ་ཡོལ་བའམ་
ནགས་ལ་སོགས་པའི་སྐྱབས་ཡོད་པར་འདོམ་གང་གི་ནང་དུ་འགྲེང་ན་ལྟུང་བྱེད་དུ་འགྱུར་
རོ། །འདོམ་གང་གི་ཕྱི་རོལ་ཏུ་འགྲེང་ན་ནི་ཉེས་བྱས་ཏེ། རྣམ་འབྱེད་འགྲེལ་པ་ལས།
འདོམ་གང་གི་ཕྱི་རོལ་ཏུ་ནི་ཉེས་བྱས་ཏེ། མཐོང་བ་དང་ཐོས་པ་ཚུན་ཆད་དོ་ཞེས་བྱ་བའི་
ཐ་ཚིག་གོ །ཞེས་གསུངས་པའི་ཕྱིར་རོ། །འགྲེང་བ་དེ་གལ་ཏེ་གླང་པོ་ཆེ་ལ་སོགས་པའི་
འཇིགས་པའི་དབང་གིས་མ་ཡིན་ན་ལྟུང་བྱེད་དུ་འགྱུར་བའོ། །རང་འགྲེལ་ལས། འདིར་
གཞུང་ནི་གལ་ཏེ་འཇིགས་པར་གྱུར་ན་ལྟུང་བ་མེད་དོ་ཞེས་གསུངས་པ་ཡིན་ནོ། །མངོན་
སུམ་དུ་བརྣག་པས་འདུག་པ་ལ་ཡང་འཇིགས་པའི་དབང་གིས་ལྟུང་བ་མེད་ཅེས་བྱ་བ་
འདིའི་རྗེས་སུ་འབྲངས་ནས་རྟོགས་པར་བྱའོ། །ཞེས་སོ། །གཉིས་པ་ནི། ཚོར་བྱ་དག་
དང་ཚོར་བྱེད་གཉིས་ཀྱིས་མ་ཚོར་ན་ཉེས་བྱས་ཀྱིའོ། །གནས་གཞན་ལ་སེམས་གཏོད་པ་
ཡང་ངོ་། །ཞེས་གསུངས་ཏེ། ཚོར་བྱ་འཁྲིག་པ་སྤྱོད་པར་བྱེད་པ་སྐྱེས་པ་དང་བུད་མེད་
དགུ་དང། ཚོར་བྱེད་ལྟུང་བ་འབྱིན་པ་པོ་དགེ་སློང་སྟེ་དེ་གཉིས་ཀྱིས་ཕན་ཚུན་མ་ཚོར་ན་
སུམ་དུ་བརྟག་པས་འཇགས་པར་གྱུར་ན་ལྟུང་བ་མེད་བཞི། །རང་འགྲེལ་ལས།

གནས་དེར་འགྲེང་བ་ཉེས་བྱས་ཀྱི་བྱེད་པ་པོའོ། །གང་རུང་གིས་མ་ཚོར་ན་ཡང་ཉེས་བྱས་
ཀྱི་བྱེད་པ་པོའོ། །མངོན་སུམ་དུ་བརྣག་པས་འདུག་པ་དང་དབེན་པར་བརྣག་པས་འགྲེང་
བའི་དགེ་སློང་གིས་སྤྱོད་པའི་གནས་ལས་གཞན་དགེ་བའམ་ལུང་མ་བསྟན་ལ་སེམས་
གཏོད་པ་ཡང་ངོ་སྟེ་ཉེས་བྱས་ཀྱི་བྱེད་པ་པོའོ། །དེ་ལ་རང་ཆགས་པའི་རྒྱུར་འགྱུར་བའི་
དགག་བྱ་མེད་པའི་ཕྱིར་རོ། །གསུམ་པ་ནི། འདི་ལ་མཐོང་བའི་སྤྱོད་ཡུལ་གྱི་མཐའ་ཚུན་
ཆད་ནི་གནས་ཀྱི་མཐའ་ཡིན་ནོ། །མཛོད་ནི་ཁོངས་སུ་གཏོགས་པ་ཉིད་དོ། །ཁྱིམ་གཞན་
ནི་ཐ་དད་པ་ཉིད་ཡིན་ནོ། །ཞེས་གསུངས་ཏེ། འདུག་འགྲེང་གི་བསླབ་པའི་གཞི་གཉིས་
པོ་འདི་ལ་མིག་གི་ཤེས་པ་མ་ཉམས་པས་མཐོང་བའི་སྤྱོད་ཡུལ་ཀྱི་མཐའ་ཚུན་ཆད་ནི་
ཉེས་པ་ཙམ་བསྐྱེད་པའི་གནས་གཅིག་པ་ཉིད་ཀྱི་མཐའ་ཡིན་ནོ། །འགྲེལ་ཆུང་ལས།
བར་རྒྱང་རིང་བོ་ན་མི་ཚངས་པར་སྤྱོད་པ་མིག་གིས་མཐོང་བ་དང་སྒྲ་ཐོས་པ་ཙམ་ན་ཉན་
ཞིང་བལྟ་ན་ཉེས་བྱས། ཞེས་གསུངས་སོ། །དེ་ཕན་ཆད་དུ་ཉེས་མེད་དོ། །མཛོད་ནི་དེ་
དང་འབྲེལ་བའི་ཁྱམས་ཀྱི་ཁོངས་སུ་གཏོགས་པ་སྟེ་གནས་གཅིག་པ་ཉིད་དོ། །ཤེར་འབྱུང་
གི་འགྲེལ་པ་ལས། མཛོད་ཀྱི་སྒོ་ནས་ཁྱམས་སམ་ཁྱིམ་ཡོད་པར་དགེ་སློང་འདུག་ཅིང་
མཛོད་ན་སྨྱོན་ངན་(འཁྲིག་པ་སྤྱོད་ན་ཡང་གནས་གཅིག་པར་སྟོན་པའོ་ཞེས་སོ། །ཉལ་པོ་
བྱེད་པར་ཤོམ་པའམ་བྱེད་པའི་ཁྱིམ་དེ་ལས་ཁྱིམ་གཞན་དུ་དགེ་སློང་འདུག་པ་དང་འགྲེང་
བས་ཉལ་པོ་བྱེད་པར་ཤོམ་པའམ་བྱེད་པ་མངོན་སུམ་དུ་མཐོང་ན་ནི་ཁྱིམ་དེ་དག་བཟའ་
བ་ཐ་དད་པ་ཡིན་ན་གནས་ཀྱང་ཐ་དད་པ་ཉིད་ཡིན་ནོ། །དེར་ལྟུང་བ་མི་འབྱུང་སྟེ།
གནས་གཅིག་པའི་ཡན་ལག་མ་ཚང་བའི་ཕྱིར་རོ། །གལ་ཏེ་བཟའ་བ་གཅིག་པ་ཉིད་ཡིན་
ན་ནི་གནས་ཀྱང་གཅིག་པ་ཉིད་ཡིན་པས་ལྟུང་བ་འབྱུང་ངོ༌། །ཉལ་པོ་བྱེད་པར་ཤོམ་
པའམ་དངོས་སུ་བྱེད་བཞིན་པའི་ཁྱིམ་ན་འགྲེང་བའི་ལྟུང་བྱེད་དོ།། །།
གསུམ་པ་གཞན་གྱི་བསོད་ནམས་ལ་གནོད་པ་གཅེར་བུ་པ་ལ་ཟས་སྦྱིན་པའི་ལྟུང་བ་ལ་
བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་ཀུན་དགའ་བོས་ཉོན་མོངས་

པ་མ་བརྟགས་པས་ཉེས་པ་གཅེར་བུ་མོ་ལ་རང་གི་ལག་གིས་ཟས་བྱིན་པ་ལས་ལྟུང་བྱེད་
དུ་བཅས་སོ། །གཉིས་པ་དགག་བྱ་ནི་ཆེས་མཆོད་པའི་གནས་སུ་བྱེད་དོ་ཞེས་གཞན་མ་
དད་པ་སྐྱེ་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་གི་ཉེ་དུ་མ་ཡིན་ཞིང་
ནད་པ་མ་ཡིན་པའི་མུ་སྟེགས་ཀྱི་རབ་ཏུ་བྱུང་བ་ལ་དགོས་པ་ཁྱད་པར་ཅན་ལ་མ་ལྟོས་
པར་རང་གི་དུས་རུང་གི་ཟས་རུང་བ་ཚད་ལྡན་ལུས་སམ་ལུས་དང་འབྲེལ་བར་ངག་
མཚན་ཉིད་ལྔ་ལྡན་གྱིས་སྦྱིན་ཞིང་ཡུལ་དེས་ཐོབ་བློ་སྐྱེས་པ་ལས་གྱུར་བའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། ཕོ་
ཡང་རུང་མོ་ཡང་རུང་བ་ལའོ། །ཉེ་དུ་དང་རབ་ཏུ་བྱུང་བ་ལ་ལྟོས་པ་དང་ནད་པ་མ་
གཏོགས་སོ། །རྟགས་འདི་དང་རབ་ཏུ་བྱུང་བ་འདི་མེད་པའི་གཅེར་བུའོ། །ལུས་སམ་
ལུས་དང་འབྲེལ་བར་རོ། །བཅའ་བར་བྱ་བ་དང་བཟའ་བར་བྱ་བ་དག་གོ །རུང་བ་དག་
གོ །རང་དང་དེ་ལའོ། །སྡིག་པ་ཅན་གྱི་ལྟ་བའི་རྣམ་པ་དང་དབྲལ་བ་ཉིད་ཀྱི་ཕྱིར་མ་
གཏོགས་སོ། །རང་གིས་སྦྱིན་ནའོ། །ཞེས་གསུངས་ཏེ། གང་བྱས་ན་གཅེར་བུ་པ་ལ་ཟས་
སྟེར་བའི་ལྟུང་བར་འགྱུར་ཞེ་ན། །གཅེར་བུ་པ་ཕོ་ཡང་རུང་མོ་ཡང་རུང་བ་ལ་ཟས་སྦྱིན་ན་
ལྟུང་བྱེད་སྐྱེད་པའོ། །དམིགས་བསལ་ནི་གཅེར་བུ་པ་དེ་ཟས་སྟེར་པ་པོ་དགེ་སློང་རང་གི་
ཉེ་དུ་ཡིན་པ་དང་གཅེར་བུ་པ་དེ་ཆོས་འདི་པར་རབ་ཏུ་བྱུང་བ་ཉིད་བྱེད་པ་ལ་རེ་ཞིང་ལྟོས་
པོ་དང་ནད་པ་དང་གསུམ་ལ་ནི་ཟས་བྱིན་ཀྱང་ལྟུང་བ་སྐྱེད་པ་ལ་མ་གཏོགས་སོ། །དེ་
ཡང་རྣམ་འབྱེད་འགྲེལ་པ་ལས། ཉེ་དུ་ཡིན་ན་ལྟུང་བ་མེད་པ་ནི་ཉེ་དུ་ཉིད་ཡིན་ན་མུ་
སྟེགས་ཅན་ལ་མཆོད་པ་བྱེད་པ་ཡིན་པར་མི་འགྱུར་བས་ལྟུང་བ་མེད་དོ། །ནད་པ་ཡིན་ན་
ལྟུང་བ་མེད་པ་ནི་སྙིང་བརྩེ་བར་བྱ་བ་ཡིན་པའི་ཕྱིར་རོ། །ཞེས་གསུངས་སོ། །ཡུལ་དེ་ཇི་
ལྟ་བུར་གྱུར་པ་ཞིག་ལ་ཞེ་ན། ནང་པ་སངས་རྒྱས་པའི་རབ་ཏུ་བྱུང་བའི་རྟགས་སམ་ཆ་
ལུགས་འདི་དང་རབ་ཏུ་བྱུང་བ་ཉིད་ཀྱི་བསླབ་པ་འདི་མེད་པའི་གཅེར་བུ་ལ་བྱིན་ནའོ། །
དེ་ལས་གཞན་པའི་ཕྱི་རོལ་པའི་དགེ་སྦྱོང་དང་བྲམ་ཟེ་ལ་དགེ་སློང་གིས་ཟས་སྦྱིན་ན་ནི་

ཉེས་བྱས་སུ་ལུང་ཞུ་བ་ལས་གསུངས་སོ། །གང་དུ་སྦྱིན་ན་ཞེ་ན། །གཅེར་བུ་པ་དེའི་ལུས་
ལག་པ་སོགས་སམ་ལྷུང་ཕོར་ལ་སོགས་པ་ལུས་དང་འབྲེལ་བར་བྱིན་ན་ལྟུང་བྱེད་དུ་
འགྱུར་རོ། །དེའི་ལུས་དང་མ་འབྲེལ་བར་སློང་ཕོར་སར་བཞག་པར་བླུགས་ཏེ་སྟོབ་ན་
ཉེས་བྱས་སུ་ཟད་དེ། གུས་པའི་རྣམ་པ་མེད་པའི་ཕྱིར་རོ། །དངོས་པོ་ཅི་ཞིག་བྱིན་ན་ཞེ་ན།
བུ་རམ་ཤིང་ལ་སོགས་པ་བཅའ་བར་བྱ་བ་དང་འབྲས་ཆན་ལ་སོགས་པ་བཟའ་བར་བྱ་
བ་དག་གོ །འདི་ལ་བྱ་ཊཱིཀ་ལས། དངོས་པོ་ནི་ཟས་སམ་གོས་ཡིན་པ། གོས་ལ་ནི་མཚན་
ཉིད་མཚུངས་པས་རུང་མཐུན་གྱིས་ཤེས་སོ། །ཞེས་གོས་སྦྱིན་ན་ལྟུང་བ་འབྱུང་བར་
གསུངས་ཀྱང་འགྲེལ་པ་གཞན་ཚད་ལྡན་རྣམས་ལས་གསུངས་པ་མ་མཐོང་ངོ༌། །ཟས་དེ་
ཅི་ལྟ་བུ་ཞེ་ན། མ་བཀག་ཅིང་བཟར་རུང་བ་དག་གོ །སུ་ལ་རུང་བ་ཞེ་ན། དགེ་སློང་རང་
དང་གཅེར་བུ་དེ་གཉིས་ཀ་ལུ་རུང་བའོ། །དོན་གང་ཡང་རུང་བའི་ཕྱིར་བྱིན་ན་ལྟུང་བར་
འགྱུར་རམ་ཞེ་ན། མུ་སྟེགས་གཅེར་བུ་པ་དེའི་སྡིག་པ་ཅན་གྱི་ལྟ་བའི་རྣམ་པ་དང་དབྲལ་
བ་ཉིད་ཀྱི་ཕྱིར་བྱིན་པ་ནི་ལྟུང་བ་བསྐྱེད་པ་ལ་མ་གཏོགས་སོ། །གཞན་ལ་མ་བརྒྱུད་པར་
དགེ་སློང་རང་གིས་སྦྱིན་ན་ལྟུང་བྱེད་སྐྱེད་པའོ། །གཞན་ལ་བརྒྱུད་དེ་སྦྱིན་པ་དང་གཞན་
གྱིས་སྦྱིན་པར་བྱ་བ་ལ་དེའི་ཕྱིར་སྦྱིན་ན་ཉེས་བྱས་འབྱུང་བར་ཞུ་བ་ལས་གསུངས་སོ། །
གཉིས་པ་སེལ་བ་ནི། །མི་རུང་བ་དག་ནི་ཉེས་བྱས་སོ། །སྦྱིན་དུ་འཇུག་ན་ཡང་ངོ་། །རང་
གིས་ཞལ་ཏ་བྱས་ནའོ། །བགོ་བཤའ་བྱེད་ན་ཡང་ངོ་། །ཞེས་གསུངས་ཏེ། དགེ་སློང་རང་
དང་གཅེར་བུ་པ་དེ་ལ་མི་རུང་བ་སྟེ་རུང་བ་མ་ཡིན་པའི་ཟས་ཆང་དང་སྒོག་པ་ལ་སོགས་
པ་གཅེར་བུ་པ་དེ་ལ་བྱིན་པ་དག་ནི་ཉེས་བྱས་སོ། །བཅའ་བར་བྱ་བ་ལ་སོགས་པ་སྦྱིན་
པར་བྱ་བ་དག་རང་གིས་དེ་ལ་གཞན་ལ་སྦྱིན་དུ་འཇུག་ན་ཡང་ངོ་སྟེ་ཉེས་བྱས་སོ། །འོ་ན་
རྣམ་འབྱེད་ལས། གཞན་སྦྱིན་དུ་འཇུག་པ་ལ་ལྟུང་བ་མེད་དོ་ཞེས་བཤད་པ་དང་འགལ་
ལོ་ཞེ་ན། དེ་ནི་རང་གིས་མངོན་སུམ་དུ་ཞལ་ཏ་མ་བྱས་པར་ལྐོག་ཏུ་སྦྱིན་ཏུ་འཇུག་ན་ལྟུང་
མེད་དུ་བཤད་པ་ཡིན་གྱི་འདིར་ཉེས་བྱས་སུ་གསུངས་པ་ནི་རང་གིས་མངོན་སུམ་དུ་ཞལ་

ཏ་བྱས་ཏེ་སྦྱིན་དུ་འཇུག་ན་ཉེས་བྱས་སྐྱེད་པའོ། །གཅེར་བུ་པ་དེའི་ལུས་སམ་ལུས་དང་
འབྲེལ་བ་མ་ཡིན་པའི་ཕྱོགས་སུ་བགོ་བཤའ་བྱེད་པའི་ཚུལ་གྱིས་བཅའ་བ་དང་བཟའ་བ་
དག་རང་གིས་འཇོག་ན་ཡང་ཉེས་བྱས་འབྱུང་ངོ༌། །དངོས་གཞི་མི་འབྱུང་སྟེ། དེ་ལ་མཆོད་
ཅིང་བཀུར་བའི་རྣམ་པ་ཆེར་མེད་པའི་ཕྱིར་རོ། །གཅེར་བུ་པ་ལས་བྱས་པ་ལ་བྱིན་ན་ནི་
ལྟུང་བ་མི་འབྱུང་བར་འདུལ་བ་བསྡུས་པ་ལས་གསུངས་སོ། །གཅེར་བུ་ལ་སྦྱིན་པའི་ལྟུང་
བྱེད་དོ།། །། །
བཞི་པ་རང་གཞན་གྱི་ལུས་སྲོག་ལ་གནོད་པ་ལ་གསུམ། དམག་ལ་ལྟ་བ་དང་། དམག་
ནང་དུ་གནས་པ་དང་། དཔུང་གི་ཡན་ལག་ཉམས་སུ་མྱོང་བའི་ལྟུང་བའོ། །དང་པོ་དམག་
ལ་ལྟ་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་
མོངས་པ་མ་དུལ་བས་ཉེས་པ་དམག་ལ་བལྟས་པ་ལས་ལྟུང་བྱེད་དུ་བཅས་སོ། །གཉིས་
པ་དགག་བྱ་ནི་རང་གཞན་གྱི་ལུས་སྲོག་ལ་གནོད་པའོ། །གསུམ་པ་ངོ་བོ་ནི། བཅས་ལྡན་
དགེ་སློང་གིས་རང་ཉིད་རྒྱལ་པོ་ལ་སོགས་པས་བོས་པ་མེད་ཅིང་བར་ཆད་ཀྱི་དབང་མ་
ཡིན་པར་ཁྱིམ་པ་སྐྱེས་པའི་དམག་མཚན་ཉིད་དང་ལྡན་པ་དངོས་སུ་འཐབ་པའམ།
འཐབ་པའི་སྟ་གོན་དུ་གནས་པ་ལ་རང་གང་ན་འདུག་པ་དེའི་ཉེ་འཁོར་ལས་འདས་ཏེ་
བལྟས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གསུམ་ལས།
དང༌ པོ་ཡན་ལག་གི་མཚན་ཉིད་ནི། གཡུལ་ལ་མངོན་པར་དགའ་བའི་དམག་དག་ལ་
བལྟ་བའི་དོན་ཉིད་ཀྱིས་སོ། །ཞེས་གསུངས་ཏེ། གང་བྱས་ན་དམག་ལ་ལྟ་བའི་ལྟུང་བྱེད་
དུ་འགྱུར་ཞེ་ན། གཡུལ་འཐབ་པའི་ཕྱིར་ཆས་ཤིང་གཡུལ་འཐབ་པ་ལ་མངོན་པར་དགའ་
བའི་དམག་དག་ལ་དགེ་སློང་གིས་ལྟད་མོ་བལྟ་བའི་དོན་ཉིད་ཀྱིས་བལྟ་བར་ཞུགས་པས་
སོ། །གཉིས་པ་དམིགས་བསལ་ནི། རྒྱལ་པོ་དང་བཙུན་མོ་དང་གཞོན་ནུ་དང་ཞང་བློན་
དང་ཁྲོམ་གྱི་རུ་སྣ་དང་གྲོང་བརྡལ་གྱི་མི་དང་ལྗོངས་ཀྱི་མིས་བཀུག་པ་དང་བར་ཆད་བྱུང་
བའི་དབང་ཉིད་མ་གཏོགས་སོ། །ཞེས་གསུངས་ཏེ། རྒྱལ་པོ་དང་བཙུན་མོ་དང་གཞོན་ནུ་

སྟེ་རྒྱལ་པོའི་བུ་ཐུ་བོ་དང་། ཞང་བློན་དང་། འདི་ནི་རྒྱལ་པོའི་ཞང་པོའི་རིགས་ལས་བྱུང་
བའི་བློན་པོའམ། འདི་ལ་མཚོ་ཊིཀ་ཟླ་ཟེར་ལས་གུང་བློན་ཆེན་པོ་ཞེས་གསུངས་པ་ལྟ་
བུའོ། །དམག་གི་ཁྲོམ་གྱི་རུ་སྣ་སྟེ་དཔག་དཔོན་དང་། ཚོང་པ་མང་པོ་ཡོད་པའི་གནས་
གྲོང་བརྡལ་གྱི་མི་དཔོན་དང་། མི་རིགས་བཞི་གནས་པའི་ཕྱོགས་ལྗོངས་ཀྱི་དཔོན་པོར་
གྱུར་པའི་མིས་ཁྱོད་འདིར་ཤོག་ཅེས་བཀུག་པ་དང་། ཚུལ་ཁྲིམས་དང་སྲོག་ལ་སོགས་
པའི་བར་ཆད་བྱུང་བའི་དབང་ཉིད་ཀྱིས་དགེ་སློང་དེར་མི་འགྲོར་མི་རུང་བས་སོང་ནས་
དམག་མཐོང་ངམ་ལྟ་བ་ནི་ལྟུང་བ་བསྐྱེད་པ་ལ་མ་གཏོགས་སོ། །གསུམ་པ་མཐར་ཐུག་
བྱེ་བྲག་ཏུ་བཤད་པ་ནི། འཕགས་པའི་ཉེ་འཁོར་གྱི་མཐའ་ལས་འདས་ཏེ་མཐོང་ནའོ། །
ཞེས་གསུངས་ཏེ། དགེ་སློང་གིས་དམག་ལ་བལྟ་བའི་ཕྱིར་བདག་ཉིད་གང་ན་འདུག་པའི་
གནས་གཙུག་ལག་ཁང་ངམ་གྲོང་ངམ་དབྱེ་ཐང་ལ་སོགས་པ་ནས་འཕགས་པའི་སྒོ་ནས་
གནས་དེའི་ཉེ་འཁོར་གྱི་མཐའ་ལས་འདས་ཏེ་མཐོང་ན་ལྟུང་བྱེད་སྐྱེད་པའོ། །ཉེ་འཁོར་
གྱི་ཚད་ནི་ཊི་ཀ་ལས། ཆོས་གོས་ཀྱི་ཉེན་ཀོར་སྔར་བསྟན་པ་གང་ཡིན་པ་དེ་ཉིད་འདིར་
ཡང་ཉེན་ཀོར་ཡིན་པར་རིག་པར་བྱའོ། །ཞེས་སོ། །ཉེ་འཁོར་གྱི་མཐའ་ལས་མ་འདས་
པར་དགེ་སློང་གིས་བཞིན་བསྒྱུར་བ་ཙམ་གྱིས་མཐོང་བ་ལ་ནི་ཉེས་བྱས་སུ་འགྱུར་བར་
གསུངས་ཏེ། ལུང་རྣམ་འབྱེད་ལས། དགེ་སློང་བསོད་སྙོམས་ལ་ཞུགས་པ་ན་དམག་འགྲོ་
བ་དང་། གཙུག་ལག་ཁང་ལམ་ཀ་ན་འདུག་པ་དང༌། དམག་གཙུག་ལག་ཁང་དུ་འོངས་
པ་མཐོང་བ་ལ་ལྟུང་བ་མེད་པར་གསུངས་པའི་ཕྱིར་དང་། ཀུན་བཏུས་ལས། ལྟ་བའི་དོན་
ཉིད་མ་ཡིན་པ་ལ་གྱི་ན་མཐོང་སྟེ་མི་ལྟ་བ་ལ་ལྟུང་བ་མེད་དོ། །ཞེས་གསུངས་པའི་ཕྱིར་རོ། །
དམག་ལ་ལྟ་བའི་ལྟུང་བྱེད་དོ།། །། །
གཉིས་པ་གནས་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དྲུག་
སྡེས་ཉོན་མོངས་པ་མ་དུལ་བས་ཉེས་པ་ཡུན་རིང་དུ་དམག་ནང་དུ་གནས་པ་ལས་ལྟུང་
བྱེད་དུ་བཅས་སོ། །གཉིས་པ་དགག་བྱ་ནི་རང་ངམ་གཞན་གྱི་ལུས་སྲོག་ལ་གནོད་པའོ། །

གསུམ་པ་ངོ་བོ་ནི། བཅས་ལྡན་དགེ་སློང་གིས་རྐྱེན་མེད་པར་ཁྱིམ་པ་སྐྱེས་པའི་དམག་
མཚན་ཉིད་དང་ལྡན་པའི་ནང་དུ་གནས་ཏེ་དགོས་པ་མེད་པར་མཚན་མོ་གཅིག་ཡན་ཆད་
འདས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། དེ་དག་མེད་པར་
ཉིན་མཚན་གཉིས་ལས་ལྷག་པར་འདུག་ནའོ། །དགོས་པ་མེད་ན་སྔ་མ་ལ་ཡང་ངོ༌། །
ཞེས་གསུངས་ཏེ། གང་བྱས་ན་དམག་ནང་ན་གནས་པའི་ལྟུང་བྱེད་དུ་འགྱུར་ཞེ་ན། རྒྱལ་
པོ་སོགས་ཀྱིས་འདུག་ཅིག་ཅེས་ཟེར་བ་དང་སྲོག་ལ་སོགས་པའི་བར་ཆད་ཀྱི་རྐྱེན་དེ་དག་
མེད་པར་དམག་ནང་དེར་དགེ་སློང་ཉིན་མཚན་གཉིས་ལས་ལྷག་པར་ཏེ་ཉིན་མཚན་
གསུམ་པའི་སྐྱ་རེངས་དང་པོ་ཤར་བར་འདུག་ན་ལྟུང་བྱེད་སྐྱེད་པའོ། །ཊི་ཀ་ལས། དེའི་
མདུན་རོལ་ཏུ་སྦྱོར་བའི་ཁ་ན་མ་ཐོ་བར་འགྱུར་རོ། །དེ་ཕྱིན་ཆད་ནི་ཉི་མ་རེ་རེ་ཞིང་དངོས་
གཞིའི་ཁ་ན་མ་ཐོ་བ་རེ་རེར་འགྱུར་ལ། མདུན་རོལ་ཏུ་ནི་སྦྱོར་བའི་ཁ་ན་མ་ཐོ་བ་རེ་རེར་
འགྱུར་རོ། །ཞེས་སོ། །ཆོས་དང་དགེ་འདུན་གྱི་བྱ་བ་དང་གཞན་གྱི་སྲོག་སྐྱོབ་པ་ལ་
སོགས་པའི་དགོས་པ་ཁྱད་པར་ཅན་མེད་ན་ཉིན་མཚན་གཉིས་ལས་ལྷག་པའི་སྔ་མ་ཞག་
གཅིག་གནས་པའི་ཐོ་རེངས་ཞག་གཉིས་པའི་སྐྱ་རེངས་ཤར་བ་ལ་ཡང་ལྟུང་བྱེད་འབྱུང་ངོ་། །
དེའི་གོང་དུ་སྦྱོར་བའི་ཉེས་བྱས་སོ། །དེས་ན་གོང་དུ་ཉིན་མཚན་གཉིས་ལས་ལྷག་པར་
འདུག་ན་ཞེས་པ་ནི་གླེང་གཞིའི་དབང་གིས་མཚོན་པ་ཙམ་སྟེ་དགོས་པ་ཁྱད་པར་ཅན་ཡོད་
ན་ཉིན་མཚན་བརྒྱ་འདས་ཀྱང་ཉེས་པ་མེད་ལ། དགོས་པ་ཁྱད་པར་ཅན་མེད་པར་གནས་
ན་ནི་ཞག་གཅིག་འདས་ན་ཡང་ལྟུང་བྱེད་དུ་འགྱུར་བའོ། །དམག་གི་ནང་ན་གནས་པའི་
ལྟུང་བྱེད་དོ།། །།
གསུམ་པ་དཔུང་གི་ཡན་ལག་ཉམས་སུ་མྱོང་བའི་ལྟུང་བ་ལ་བཞི་ལས། དང་པོ་གླེང་གཞི་
ནི་ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་མ་དུལ་བས་ཉེས་པ་རི་བྲག་པ་དང་
ཉེ་བར་དམག་བཤམས་པ་དཀྲུགས་པ་ལ་སོགས་པ་བྱས་པ་ལས་ལྟུང་བྱེད་དུ་བཅས་སོ། །
གཉིས་པ་དགག་བྱ་ནི་རང་གཞན་གྱི་ལུས་སྲོག་ལ་གནོད་པའོ། །གསུམ་པ་ངོ་བོ་ནི།

དཔུང་གི་ཡན་ལག་ཉམས་སུ་མྱོང་བའི་ལྟུང་བྱེད་འདི་ལ་གསུམ་སྟེ། དམག་ལ་རེག་པ་དང།
བཤམས་པ་དཀྲུགས་པ་དང། དམག་ལ་ལྟ་བའོ། །དང་པོ་གཉིས་ནི་རྒྱལ་པོ་ལ་སོགས་
པས་བོས་ཀྱང་རུང་མ་བོས་ཀྱང་རུང་སྟེ་བཅས་ལྡན་དགེ་སློང་གིས་ཁྱིམ་པ་སྐྱེས་པའི་
དམག་མཚན་ཉིད་དང་ལྡན་པ་དངོས་སུ་འཐབ་པའམ་འཐབ་པའི་སྟ་གོན་དུ་གནས་པ་ལ་
རེག་པ་དང་། གཡུལ་བཤམས་པ་དཀྲུགས་པ་ལས་གྱུར་པའི་ལྟུང་བ་དངོས་གཞིའོ། །
གསུམ་པ་ནི་དགེ་སློང་དེ་བར་ཆད་ཀྱི་དབང་གིས་མ་ཡིན་པར་རྒྱལ་པོ་ལ་སོགས་པས་
བོས་པའི་ཚེ་ན་འཕགས་ཤིང་ཉེ་འཁོར་གྱི་མཐའ་ལས་འདས་ཏེ་ཁྱིམ་པ་སྐྱེས་པའི་དམག་
མཚན་ཉིད་དང་ལྡན་པ་དངོས་སུ་འཐབ་པའམ་འཐབ་པའི་སྟ་གོན་དུ་གནས་པ་ལ་བལྟས་
པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། རྣམ་གཞག་དང་།
བསླབ་བྱའོ། །དཔུང་གི་ཡན་ལག་རྣམས་ནི་བྱེད་པ་པོ་ཉིད་དོ། །བར་ཆད་ཀྱི་དབང་གིས་
འགྲོ་བ་མ་ཡིན་པ་ལའོ། །བསྡུས་པ་དང་སོ་སོ་བ་དག་གོ །སྟ་གོན་བྱས་པ་རྣམས་ཀྱི་
དངོས་ལ་དངོས་གཞིའོ། །སྦྱོར་བ་ལ་ནི་ཉེས་བྱས་ཀྱིའོ། །རེག་པ་དང་བཤམས་པ་
དཀྲུགས་པ་དང་བལྟ་བའི་ཕྱིར་འཕགས་ཤིང་ཉེ་འཁོར་གྱི་མཐའ་ལས་འདས་ཏེ་མཐོང་བ་
ལྟ་བུ་ནི་དངོས་དག་ཡིན་ནོ། །མ་ཆས་པ་ཉིད་ལ་ནི་ན་སྨད་པ་ཉིད་དོ། །ཞེས་གསུངས་ཏེ།
གཡུལ་ལ་མངོན་པར་དགའ་བའི་དམག་གི་དཔུང་གི་ཡན་ལག་གླང་པོ་ཆེ་དང་རྟ་དང་
ཤིང་རྟ་དང་རྐང་ཐང་དང་བཞི་པོ་རྣམས་ནི་བྱེད་པ་པོ་ཉིད་དོ། །ལུས་སྲོག་གི་བར་ཆད་ལ་
སོགས་པའི་བར་ཆད་ཡོད་ན་ནི་ལྟུང་བ་མེད་པས་བར་ཆད་ཀྱི་དབང་གིས་འགྲོ་བ་མ་ཡིན་
པ་ལ་ལྟུང་བར་འགྱུར་བའོ། །དཔུང་གི་ཡན་ལག་ཇི་ལྟ་བུ་ཞེ་ན། དཔུང་གི་ཡན་ལག་བཞི་
པོ་ཀུན་བསྡུས་པ་དང་བཞི་པོ་གང་རུང་སོ་སོ་བ་དག་གོ་ཞེས་བྱེད་པ་པོ་ཡིན་ནོ་ཞེས་པའོ། །
གླང་པོ་ཆེ་སོགས་ལ་གོ་བསྐོན་པ་དང་ཤིང་རྟ་བཤམས་པ་དང་རྒྱལ་མཚན་བསྒྲེངས་པ་
དང་གཞུ་བདུངས་པ་དང་མདའ་མདེའུ་ཅན་བསྟར་བ་དང་རལ་གྲི་ཤུབས་ནས་ཕྱུང་བ་
སོགས་འཐབ་པའི་སྟ་གོན་བྱས་པ་རྣམས་ཀྱི་དངོས་ལ་སྟེ་དེ་དག་ལ་རེག་པ་དང་བཤམས་

པ་དཀྲུགས་པ་དང་མཐོང་བ་གསུམ་གྱི་དངོས་ལ་ལྟུང་བྱེད་དངོས་གཞིའོ། །འཐབ་པའི་སྟ་
གོན་བྱས་མ་ཟིན་ལ་སྟ་གོན་བྱེད་པའི་སྦྱོར་བ་ལ་ནི་དངོས་དང་སྦྱོར་བ་གཉིས་ཀ་ལ་ཉེས་
བྱས་ཀྱི་བྱེད་པ་པོའོ། །འོ་ན་མ་ཆས་པ་ཉིད་ལ་ནི་ན་སྨད་པ་ཉིད་དོ། །ཞེས་པ་དང་ཁྱད་
པར་ཅི་ཡོད་ཅེ་ན། འདི་ནི་དམག་ལྟུང་འདི་ཉིད་ཀྱི་ན་སྨད་བསྟན་པ་ཡིན་ལ་འོག་མ་ནི་
དམག་ལྟུང་གསུམ་གའི་ན་སྨད་བསྟན་པ་ཡིན་ནོ། །དངོས་ལ་དངོས་གཞི་ཞེས་སྔར་སྨོས་
ན་དངོས་ལ་ཞེས་པ་དེ་ཅི་ཡིན་ཞེ་ན། དཔུང་གི་ཡན་ལག་སྟ་གོན་བྱས་པ་དག་ལ་རེག་པ་
དང༌། དམག་བཤམས་པ་དཀྲུགས་པ་སྟེ་བཤམ་ལུགས་གཞན་དུ་བྱེད་འདོད་ཀྱིས་གླང་
པོ་ཆེ་ལ་སོགས་པ་གནས་ནས་བསྐྱོད་པ་དང་། དམག་ལ་བལྟ་བའི་ཕྱིར་འཕགས་ཤིང་
གནས་དེའི་ཉེ་འཁོར་གྱི་མཐའ་ལས་འདས་ཏེ་དམག་མཐོང་བ་དང་གསུམ་པོ་དེ་ལྟ་བུ་
ཉིད་ནི་ལྟུང་བྱེད་དངོས་གཞིའི་རྒྱུར་འགྱུར་བའི་ཡན་ལག་དངོས་དག་ཡིན་ནོ། །ཉེ་འཁོར་
གྱི་ཚད་ནི་འབྲལ་བའི་སྐབས་དང་འདྲའོ། །དམག་ལ་ལྟ་བ་འདི་དང་སྔར་གྱི་དམག་ལ་ལྟ་
བའི་ཁྱད་པར་ཅི་ཞེ་ན། སྔ་མ་ནི་རྒྱལ་པོ་ལ་སོགས་པས་མ་བོས་པའི་དགེ་སློང་གིས་
དམག་ལ་ལྟ་བ་ཡིན་ལ་འདི་ནི་རྒྱལ་པོ་ལ་སོགས་པས་བོས་པའི་དགེ་སློང་གིས་དམག་ལ་
ལྟ་བ་སྟེ་ལུང་གི་གླེང་གཞི་ལས་རྒྱལ་བོས་མ་བོས་པ་དང་བོས་པར་གསུངས་པ་དེ་ཤེས་
བྱེད་ཡིན་ནོ། །དམག་ལ་ལྟ་བ་དང་དམག་གི་ནང་ན་གནས་པ་དང་དཔུང་གི་ཡན་ལག་
ཉམས་སུ་མྱོང་བ་ཞེས་བྱ་བའི་བསླབ་པའི་གཞི་གསུམ་པོ་དག་ལ་དམག་གཡུལ་གྱི་ཕྱིར་
མ་ཆས་པ་སྟེ་སྟ་གོན་མ་བྱས་པ་ཉིད་ལ་ནི་ལྟ་བ་དང་དེའི་ནང་དུ་གནས་པ་དང་རེག་པ་ལ་
སོགས་བྱས་ན་ན་སྨད་པ་ཉིད་དོ། །གཉིས་པ་ནི། གླང་པོ་ཆེ་དང་རྟ་དང་བྱ་གག་དང་བྱ་
ལ་བ་ཀ་དང་བུ་བརྟ་ཀ་དང་། སྐྱེས་པ་དང་བུད་མེད་འཐབ་པ་ལ་སོགས་པ་བྱ་བ་དང་བྱེད་
དུ་གཞུག་པ་དང་བལྟ་བར་མི་བྱའོ། །ཞེས་གསུངས་ཏེ། དགེ་སློང་གིས་དཔུང་གི་ཡན་
ལག་ལས་གཞན་དུ་གྱུར་པའི་གླང་པོ་ཆེ་དང་། རྟ་དང་། བྱ་གག་སྟེ་ཁྱིམ་བྱ་དང་། བྱ་ལ་
བ་ཀ་སྟེ། འདི་ནི་སྲན་ཞིང་ལ་གནས་པའི་གོང་མོ་སྟེ་འུར་བ་ཆེ་བ་ཡིན་ཞེས་ཀར་ཊིཀ་ཏུ་

གསུངས་པ་དང་། བྱ་བརྟ་ཀ་སྟེ། འདི་ནི་འཐི་བ་སྟེ་འུར་ཆུང་ཞེས་དེ་ལས་གསུངས་པ་དང་། །
བུ་ཊིཀ་ལས་ཀྱང་། དེ་གཉིས་རིམ་བཞིན་འུར་བ་ཆེ་ཆུང་གཉིས་ཡིན་པར་བཤད་དོ། །འོན་
ཀྱང་ལུང་ཕྲན་ཚེགས་ཀྱི་འགྲེལ་པ་ལས། བྱ་བརྟ་ཀ་ནི་སྲན་མ་ལ་སོགས་པའི་ཞིང་ན་
ཕལ་ཆེར་འདུག་པ་ལུས་ཤིན་ཏུ་ཆུང་བ་མ་ཡིན་པའི་བྱ་ཡིན་ནོ། །དེ་ལས་ལུས་ཤིན་ཏུ་
ཆུང་བ་ནི་བྱ་ལ་བ་ཀ་ཡིན་ནོ། །ཞེས་བཟློག་སྟེ་གསུངས་སོ། །བཞི་ཡན་ཆད་དམག་གི་
ཚོགས་སུ་ལོངས་པ་མ་ཡིན་པའི་སྐྱེས་པ་དང་བུད་མེད་དེ། དེ་དག་འཐབ་པ་ལ་སོགས་པ་
ཉིད་ཀྱི་བྱ་བ་རང་གིས་མི་བྱ་བ་དང་། གཞན་ལ་དེ་དག་འཐབ་པར་བྱེད་དུ་གཞུག་པ་མི་
བྱ་བ་དང༌། དེ་དག་འཐབ་པ་ལ་བལྟ་བར་མི་བྱའོ། །བྱས་ན་ཉེས་བྱས་སོ། །འགྲེལ་ཆུང་
ལས། འདི་རྣམས་མ་གཏོགས་པར་གཞན་འཐབ་པ་ལ་བལྟས་ནའང་ཉེས་བྱས་ཞེས་སོ། །
འདི་རྣམས་ལ་བཅས་པ་དང་འགལ་པའི་ཆ་ནས་ཉེས་བྱས་ཙམ་ལས་མི་འབྱུང་ཡང་རང་
བཞིན་གྱི་ཉེས་པ་ལྕི་བས་གཏན་དུ་སྤང་བར་བྱའོ། །དམག་གི་དཔུང་གི་ཡན་ལག་ལ་
རེག་པ་དང་བཤམས་པ་དཀྲུགས་པ་དང་མཐོང་བ་དང་གསུམ་ཉམས་སུ་མྱོང་བའི་ལྟུང་
བྱེད་དོ།། །།
ལྔ་བ་གཞན་གྱི་ལུས་ལ་གནོད་པ་ལ་གཉིས། རྡེག་པ་དང་། གཟས་པའི་ལྟུང་བའོ། །དང་
པོ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་འཆར་ཀས་ཉོན་
མོངས་པ་ཞེ་སྡང་གིས་ཉེས་པ་དགེ་སློང་ལ་བརྡེགས་པ་ལས་ལྟུང་བྱེད་དུ་བཅས་སོ། ། །
གཉིས་པ་དགག་བྱ་ནི་རང་རིགས་ཀྱི་ལུས་སྲོག་ལ་གནོད་པའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་རྙོག་པ་ཅན་གྱི་སེམས་གྱིས་དགེ་སློང་གཞན་ལ་བརྡེགས་ཏེ་
ཕོག་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གསུམ། ཡན་ལག་
ཐུན་མོང་བ་དང༌། ཐུན་མོང་མིན་པ་དང༌། བསླབ་བྱའོ། །དང་པོ་ནི། རྙོག་པ་ཅན་གྱི་
སེམས་ཉིད་ཀྱིས་དགེ་སློང་ཕ་རོལ་ལ་ལུས་སམ་དེས་འཕངས་པའམ་དེ་དང་འབྲེལ་བ་
དག་གང་ཡང་རུང་བ་ཐ་ན་རྐང་པའི་མཐེ་བོང་ངམ་ཡུངས་ཀར་རམ་རྩྭ་དག་གིས་བརྡེགས་

ནའོ། །གཞན་དག་ལ་ཡང་ངོ་། །ཞེས་གསུངས་ཏེ། གང་བྱས་ན་བརྡེགས་པའི་ལྟུང་བྱེད་
དུ་འགྱུར་ཞེ་ན། བསམ་པ་རྙོག་པ་ཅན་གྱི་སེམས་ཏེ་ཞེ་སྡང་བའི་སེམས་ཉིད་ཀྱིས་ཡུལ་
དགེ་སློང་ཕ་རོལ་ལ་རྡེག་བྱེད་ལག་པ་ལ་སོགས་པ་ལུས་སམ་ལུས་དེས་འཕངས་པ་རྡོ་བ་
ལ་སོགས་པའམ་ལུས་དེ་དང་འབྲེལ་བ་དབྱུག་པ་ལ་སོགས་པ་དག་གང་ཡང་རུང་བ་སྟེ་
ལུས་ཀྱི་ཐ་ན་རྐང་པའི་མཐེ་བོང་ངམ་ལག་པའི་མཐེབ་གོང་གིས་བེམ་ཏོལ་གྱིས་སམ་
ལུས་ཀྱིས་འཕངས་པའི་ཐ་ན་ཡུངས་ཀར་རམ་ལུས་དང་འབྲེལ་བའི་ཐ་ན་རྩྭ་དག་གིས་
བརྡེགས་ནུའང་ལྟུང་བྱེད་འབྱུང་བའོ། །དེ་བས་ཀྱང་ཆེས་ཆུང་བའི་དངོས་པོས་བརྡེགས་
ན་ཡང་ལྟུང་བ་ལ་ན་སྨད་པ་མེད་དོ་ཞེས་ཊཱི་ཀ་ལས་སོ། །རྙོག་པ་ཅན་གྱི་སེམས་ལས་
གཞན་རྩེད་མོར་བསམས་ཏེ་བརྡེགས་ན་ནི་ཉེས་བྱས་སུ་འགྱུར་ལ། གསོད་སེམས་ཀྱིས་
བརྡེགས་ན་ནི་སྲོག་གཅོད་པའི་སྦོམ་པོར་འགྱུར་ཏེ། དེ་ལ་དགོངས་ནས་ལུང་ཞུ་བ་ལས།
དགེ་སློང་གིས་དགེ་སློང་ལ་བརྡེགས་ཀྱང་ལྟུང་བྱེད་དུ་མི་འགྱུར་བ་མཆིས་སམ། ཡོད་དེ་
རྩེད་མོར་བསམས་ཏེ་བརྡེགས་ནའམ་གསོད་པར་སེམས་པའོ། །ཞེས་སོ། །གཞན་ལ་
དགེ་སློང་ལ་རྡེག་ཏུ་འཇུག་པ་དང་དགེ་སློང་ལས་གཞན་དགེ་སློང་མ་སོགས་ལ་རྡེག་ན་ན་
སྨད་པ་ཉེས་བྱས་འབྱུང་བར་ཞུ་བ་ལས་གསུངས་སོ། །རང་གིས་རང་ལ་རྡེག་ན་ཡང་ཉེས་
བྱས་ཏེ། འབྱུང་རིང་བས་སོ། །རྡེག་པ་ལས་གཞན་གཟས་པ་དང་གནས་ངན་ལེན་འཆབ་
པ་དང་ཟན་གཅོད་དུ་འཇུག་པ་དག་ལ་ཡང་ངོ་སྟེ་དགེ་སློང་ཕ་རོལ་ལ་ཞེས་བྱ་བ་འདི་ཉིད་
སྦྱར་རོ། །གཉིས་པ་ལ་གཉིས། ཡན་ལག་གི་མཚན་ཉིད་དང་། སེལ་བའོ། །དང་པོ་ནི།
རེག་ནའོ། །རྡེག་སྤྱད་རེ་རེ་ལའོ། །ཞེས་གསུངས་ཏེ། གང་གི་ཚེ་ལྟུང་བྱེད་དུ་འགྱུར་ཞེ་ན།
རྡེག་བྱེད་ལག་པ་ལ་སོགས་པ་དེ་དག་གིས་བརྡེག་བྱའི་ལུས་སམ་ལུས་ལ་གྱོན་པའི་གོས་
ལ་སོགས་པ་ལ་རེག་ནུའོ། །རྡེག་སྤྱད་མང་པོ་ལ་ཡང་ལྟུང་བ་གཅིག་ཏུ་འགྱུར་རམ་དུ་
མར་འགྱུར་ཞེ་ན། སོར་མོ་ལ་སོགས་པའི་རྡེག་སྤྱད་རེ་རེ་ལ་ལྟུང་བྱེད་རེ་རེའོ། །དེ་ལྟར་
ལུང་རྣམ་འབྱེད་ལས། རྩྭའི་ཉག་མ་དང་། ཐ་ན་ཕྱགས་མས་རྡེག་པར་བྱེད་ན་ཉག་མ་ཇི་

སྙེད་ལུས་ལ་ཕོག་པ་དེ་སྙེད་ཀྱི་ལྟུང་བྱེད་དུ་འགྱུར་རོ། །ཞེས་སོ། །སྦྱོར་བ་ལ་ནི་དེ་སྙེད་ཀྱི་
ཉེས་བྱས་སུ་འགྱུར་རོ། །དེའི་རྒྱུ་མཚན་ཡང་རྣམ་ཊིཀ་ཏུ། གང་གི་ཚེ་སོར་མོ་ཐ་དད་པས་
རྡེག་པར་བྱེད་པ་དེའི་ཚེ་ན་བརྡེག་པ་ཐ་དད་པར་བསམས་པའི་ཕྱིར་ལྟུང་བ་ཡང་ཐ་དད་
པར་འགྱུར་ལ། གང་གི་ཚེ་གཅིག་ཉིད་ཀྱིས་རྡེག་པར་བྱེད་པ་དེའི་ཚེ་ནི། བརྡེག་པ་ཐ་དད་
པར་སེམས་པ་མེད་པའི་ཕྱིར་ལྟུང་བ་ཡང་གཅིག་ཉིད་དུ་ཤེས་པར་བྱའོ། །ཞེས་སོ། །
གཉིས་པ་ནི། མ་ཕོག་ན་ཉེས་བྱས་སོ། །ཞེས་གསུངས་ཏེ། རྡེག་སྤྱད་དག་གིས་མ་ཕོག་ན་
རྡེག་སྤྱད་རེ་རེ་ལས་ཉེས་བྱས་སོ། །གསུམ་པ་ནི། བརྡེག་པར་བྱ་བ་གཞན་ཡིན་ལ་
གཞན་ལ་བརྡེག་པར་མི་བྱའོ། །ཀ་བ་ལ་བརྡེག་པར་མི་བྱའོ། །རྩིག་པ་དང་ས་དང་ཤིང་
ལྗོན་པ་དང་གཞན་ལ་ཡང་མི་བྱའོ། །ཞེས་གསུངས་ཏེ། དགེ་སློང་ཞིག་གིས་རང་གི་ཡན་
ལག་པོའི་དབང་པོ་ལས་སུ་རུང་ནས་ཡན་ལག་དེ་རྡོ་བས་བརྡུངས་པ་ལས་གསུངས་པ་ནི་
བརྡེག་པར་བྱ་བ་རང་གི་ལུས་ལས་གཞན་སེམས་ཡིན་ལ་དེས་ན་དེ་མི་སྡུག་པ་སྒོམ་པ་ལྟ་
བུས་ཞི་བར་བྱ་དགོས་ཀྱི། སེམས་ལས་གཞན་རང་གི་ལུས་སྐྱེས་ལ་སེམས་རྙོག་པ་ཅན་
གྱིས་བརྡེག་པར་མི་བྱའོ། །རྟོག་པ་ཅན་གྱི་སེམས་ཉིད་ཀྱིས་ཀ་བ་ལ་བརྡེག་པར་མི་བྱའོ། །
ཀ་བ་ལ་ཐལ་མོས་བསྣུན་ན་སོར་མོ་རེ་རེ་ཉེས་བྱས་རེ་རེར་འགྱུར་རོ་ཞེས་འགྲེལཾ་ཆུང་
ལས་སོ། །རྟོག་པ་ཅན་གྱི་སེམས་ཉིད་ཀྱིས་རྩིག་པ་དང་ས་དང་ཤིང་ལྗོན་པ་དང་། སྒོ་ལ་
སོགས་པ་གཞན་ལ་ཡང་བརྡེག་པར་མི་བྱའོ། །དེ་ཡང་ཊི་ཀ་ལས། ཤིང་ཏོག་བརླག་པའི་
ཕྱིར་རྡེག་པ་གང་ཡིན་པ་དེ་ནི་འབྱུང་པོའི་ཚོགས་འཇིག་པའི་ལྟུང་བྱེད་(ས་བོན་སྐྱེ་འཇིག་གི་ལྟུང་བྱེད་》ཀྱི་
ཁོངས་སུ་འདུས་སོ། །ཞེས་དང༌། དགོས་པའི་དབང་གིས་ཤིང་གཅོག་པ་དང་ས་བརྡུང་
བ་ལ་སོགས་པ་ལ་ནི་ཉེས་པ་མེད་དོ། །ཞེས་སོ། །གཞན་ཡང་ཟས་བརྣངས་པ་བསལ་
བ་དང་གསང་སྔགས་ཀྱི་ཐལ་ལྕགས་བསྣུན་པ་སོགས་ལ་ཉེས་པ་མེད་དོ། །དགེ་སློང་ལ་
རྡེག་པའི་ལྟུང་བྱེད་དོ།། །།
གཉིས་པ་གཟས་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་
གང་གི་ཚེ་སོར་མོ་ཐ་དད་
པར་འགྱུར་ལ། གང་གི་ཚེ་གཅིག་པ་ཐ་དད་པར་བ

འཆར་ཀས་ཉོན་མོངས་པ་ཞེ་སྡང་གིས་ཉེས་པ་དགེ་སློང་ལ་བརྡེག་པར་གཟས་པ་ལས་
ལྟུང་བྱེད་དུ་བཅས་སོ། །གཉིས་པ་དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་
པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རྙོག་པ་ཅན་གྱི་སེམས་ཀྱིས་དགེ་
སློང་གཞན་ལ་བརྡེག་པར་གཟས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ནི། བརྡེག་པར་གཟས་ནའོ། །རྫས་རེ་རེ་ལའོ། །ཞེས་གསུངས་ཏེ། གང་བྱས་
ན་བརྡེག་པར་གཟས་པའི་ལྟུང་བྱེད་དུ་འགྱུར་ཞེ་ན། དགེ་སློང་གིས་དགེ་སློང་ཕ་རོལ་ལ་
རྙོག་པ་ཅན་གྱི་སེམས་ཀྱིས་ལུས་སམ་དེས་འཕངས་པའམ་དེ་དང་འབྲེལ་བ་དག་གང་
ཡང་རུང་བ་ཐ་ན་རྐང་པའི་མཐེ་བོང་ལ་སོགས་པ་དག་གིས་བརྡེག་པར་གཟས་ནའང་
ལྟུང་བྱེད་དུ་འགྱུར་བའོ། །འདི་ལ་དཔག་སྙེ་ལས། བརྡེག་ཚུལ་བྱས་པ་དེས་གོ་བའོ་ཞེས་
མཐར་ཐུག་ཕ་རོལ་པོས་ཚོར་བ་ཡན་ལག་ཏུ་དགོས་པ་ལྟ་བུར་གསུངས་ཀྱང་། སོ་སོར་
ཐར་པ་དང་ལུང་རྣམ་འབྱེད་ལས། བརྡེག་པར་གཟས་ན་ལྟུང་བྱེད་དོ་ཞེས་གསུངས་སོ། །
བརྡེག་པར་གཟས་སྤྱད་མང་པོ་ལ་ལྟུང་བ་གཅིག་ཏུ་འགྱུར་རམ་དུ་མར་འགྱུར་ཞེ་ན།
བརྡེག་པར་གཟས་པའི་རྫས་རེ་རེ་ལ་ལྟུང་བྱེད་རེ་རེའོ། །དེ་ལྟར་ལུང་རྣམ་འབྱེད་ལས།
རྩྭའི་ཉག་མ་དང༌། ཐ་ན་ཕྱགས་མས་རྡེག་པ་གཟས་པར་བྱེད་ན་ཉག་མ་ཇི་སྙེད་གཟས་པ་
དེ་སྙེད་ཀྱི་ལྟུང་བྱེད་དུ་འགྱུར་རོ། །ཞེས་སོ། །སྦྱོར་བ་ལ་ནི་དེ་སྙེད་ཀྱི་ཉེས་བྱས་སུ་འགྱུར་
རོ། །དེ་བཞིན་དུ་འདུལ་བ་བསྡུས་པ་ལས། བརྡེག་པ་གཅིག་གིས་མང་པོར་གཟས་པ་
དགེ་སློང་གི་གྲངས་བཞིན་དུ་ལྟུང་བའོ། །ཞེས་སོ། །སོར་འགྲེལ་མཛད་བྱང་མེད་པ་ལས།
བྱོལ་སོང་ལ་བརྡེགས་པ་དང་གཟས་པ་ཡང་ཉེས་བྱས་སུ་འགྱུར་རོ། །ཞེས་སོ། །དགེ་སློང་
ལ་བརྡེག་པར་གཟས་པའི་ལྟུང་བྱེད་དོ།། །།
དྲུག་པ་གཞན་གྱི་ཕྱིར་བཅོས་པ་ལ་གནོད་པ་གནས་ངན་ལེན་འཆབ་པའི་ལྟུང་བ་ལ་བཞི་
ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་ཉེས་
རྩོམ་གྱིས་ཉེས་པ་ཤེས་བཞིན་དུ་དགེ་སློང་གི་གནས་ངན་ལེན་བཅབས་པ་ལས་ལྟུང་བྱེད་

དུ་བཅས་སོ། །གཉིས་པ་དགག་བྱ་ནི་རང་རིགས་ཀྱི་ཚུལ་ཁྲིམས་ལ་གནོད་པའོ། །གསུམ་
པ་ངོ་བོ་ནི། བཅས་ལྡན་དགེ་སློང་གིས་དགོས་པ་ཁྱད་པར་ཅན་མེད་པར་མཐོལ་ཡུལ་
མཚན་ཉིད་དང་ལྡན་པ་ཡོད་པའི་གནས་སུ་དགེ་སློང་གཞན་ལ་ཕམ་པའམ་དགེ་འདུན་
ལྷག་མ་བྱུང་བར་ཤེས་བཞིན་དུ་བཅབས་ཏེ་མཚན་མོ་འདས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས། ཡན་ལག་གི་མཚན་ཉིད་དང་། སེལ་བའོ། །
དང་པོ་ནི། ཕམ་པར་འགྱུར་བ་དང་དགེ་འདུན་ལྷག་མ་དག་བཅབས་ནའོ། །བདེ་བ་ལ་
མི་རེག་པ་དང་དགེ་སྦྱོང་གི་ཚུལ་དང་ཚངས་པར་སྤྱོད་པའི་བར་ཆད་དང་དགེ་འདུན་འཁྲུག་
ཏུ་དོགས་པའི་དབང་ཉིད་མ་གཏོགས་པར་འཆབ་ནའོ། །ཉིན་མཚན་གྱི་མཐར་རོ། །ཞེས་
གསུངས་ཏེ། གང་བྱས་ན་གནས་ངན་ལེན་འཆབ་པའི་ལྟུང་བྱེད་དུ་འགྱུར་ཞེ་ན། དགེ་
སློང་གཞན་གྱི་ཕམ་པར་འགྱུར་བ་དང་། དགེ་འདུན་ལྷག་མ་དག་ཡིད་གཉིས་ཡན་ཆད་
ཀྱིས་ཤེས་བཞིན་དུ་བཅུབས་ན་ལྟུང་བྱེད་དུ་འགྱུར་བའོ། །གཞན་གྱི་ཕམ་ལྷག་གི་གནས་
ངན་ལེན་བཅབས་ན་ཐམས་ཅད་དུ་ལྟུང་བྱེད་དུ་འགྱུར་རམ་ཞེ་ན། བདག་གིས་དགེ་སློང་
གཞན་དེའི་ཉེས་ལྟུང་དག་བརྗོད་ན་རང་གཞན་གྱི་ལུས་སེམས་བདེ་བ་ལ་མི་རེག་པ་དང་།
དགེ་སྦྱོང་གི་ཚུལ་ཏེ་འཕགས་པའི་ལམ་གྱི་བར་ཆད་དང༌། ཚངས་པར་སྤྱོད་པའི་ཚུལ་
ཁྲིམས་ཀྱི་བར་ཆད་དང་དགེ་འདུན་འཁྲུག་ཏུ་དོགས་པའི་དབང་ཉིད་མ་གཏོགས་པར་
འཆུབ་ན་ལྟུང་བྱེད་དུ་འགྱུར་བའོ། །དེ་བཞིན་དུ་མཐོལ་ཡུལ་མཚན་ཉིད་དང་ལྡན་པ་ཡོད་
བཞིན་དུ་བཅབས་ན་ལྟུང་བར་འགྱུར་གྱི་མེད་ན་མི་འགྱུར་རོ། །བསྙེན་པར་མ་རྫོགས་པ་
ལ་ནི་བརྗོད་པར་མི་བྱ་སྟེ། བརྗོད་ན་གནས་ངན་ལེན་བརྗོད་པའི་ལྟུང་བྱེད་དུ་འགྱུར་བའི་
ཕྱིར་རོ། །ནམ་གྱི་ཚེ་ལྟུང་བྱེད་དུ་འགྱུར་ཞེ་ན། ཉིན་མཚན་གྱི་མཐར་ཏེ་མཚན་མོ་མཐའི་
སྐད་ཅིག་མར་དངོས་གཞིར་འགྱུར་རོ། །གཉིས་པ་ནི། སྔ་རོལ་ཏུ་ནི་ཉེས་བྱས་སོ། །ལྟུང་
བགཞན་ཡང་ངོ་། །ཞེས་གསུངས་ཏེ། ཉིན་མཚན་གྱི་མཐའི་སྔ་རོལ་ཏུ་ནི་ཉེས་བྱས་སོ། །
ཕམ་ལྷག་གཉིས་མ་ཡིན་པའི་ལྟུང་བ་གཞན་སྦོམ་པོ་དང་ལྟུང་བྱེད་ལ་སོགས་པ་བཅབས་

ན་ཡང་ཉེས་བྱས་འབྱུང་ངོ་། །དེ་ལ་ཉིན་མཚན་གྱི་མཐར་ཡང་ཉེས་བྱས་ལ་སྔ་རོལ་ཏུ་ཡང་
ཉེས་བྱས་སོ་ཞེས་རང་འགྲེལ་ལས་སོ། །སྐབས་འདིར་ཕྲེང་རྒྱུད་ལས། ཕས་ཕམ་པ་ཉིད་
གཙོར་བྱས་ནས། །ཇི་སྙེད་ལྟུང་བར་བརྗོད་པ་དག །དེ་སྙེད་བསླབ་པའི་གཞི་འདི་ལ། །
མཁས་པས་གནས་ངན་ལེན་ཞེས་གསུངས། །ཞེས་དང༌། དེའི་ཐད་ཀྱི་རོང་ཊིཀ་ཏུ།
འཆབ་པའི་ལྟུང་བ་བསྐྱེད་པའི་གནས་ངན་ལེན་གང་ཞེ་ན། ཕས་ཕམ་པ་ཉིད་གཙོ་བོར་
བྱས་ནས་ཇི་སྙེད་ཀྱི་ལྟུང་བར་བརྗོད་པ་དག་བཅབས་ན་བསླབ་པའི་གཞི་འདི་ལ་དེ་སྙེད་
ཀྱི་གྲངས་ཀྱི་གནས་ངན་ལེན་བཅབས་པའི་ལྟུང་བ་འབྱུང་ཞེས་མཁས་པས་གསུངས་སོ། །
མདོ་མཛད་པས་ནི་ཕམ་ལྷག་བཅབས་པ་ཁོ་ན་ལ་ལྟུང་བྱེད་དུ་མཛད་མོད། །འོན་ཀྱང་
གཞུང་འདི་ཉིད་ནས་འབྱུང་བ་ཉིད་ལེགས་པར་སེམས་སོ། །ཞེས་བཤད་ཀྱང་། མདོ་དང་
ཕྲེང་རྒྱུད་གཉིས་ཀྱི་དགོངས་པ་གཅིག་ཏུ་སྨྲ་བར་བྱ་སྟེ། དེ་ཡང་ཕྲེང་རྒྱུད་ཀྱི་ཤོ་ལོ་ཀ་དེས་
ཕམ་ལྷག་ལྟུང་བྱེད་སོགས་ལྟུང་བ་གང་བཅབས་ཀྱང་ལྟུང་བྱེད་དུ་འགྱུར་ཞེས་བསྟན་པ་
མ་ཡིན་ཏེ། དེ་ཡིན་ན་ལུང་ལས་ཕམ་ལྷག་ལས་གཞན་པའི་ལྟུང་བྱེད་སོར་བཤགས་ཉེས་
བྱས་རྣམས་བཅབས་ན་ཉེས་བྱས་སུ་གསུངས་པ་དང་འགལ་བའི་ཕྱིར་ཏེ། རྣམ་འབྱེད་
ལས། དགེ་སློང་གིས་དགེ་སློང་ལྟུང་བྱེད་ཀྱི་ལྟུང་བ་འབྱིན་པ་མཐོང་ཞིང་དེ་དེ་ལ་འཆབ་
པའི་སེམས་སྐྱེད་ན་ཇི་སྲིད་སྐྱ་རེངས་མ་ཤར་གྱི་བར་དུ་ཉེས་བྱས་སུ་འགྱུར་ལ་སྐྱ་རེངས་
ཤར་ན་ཡང་ཉེས་བྱས་སུ་འགྱུར་རོ་ཞེས་དང་། དེ་བཞིན་དུ་སོར་བཤགས་དང་ཉེས་བྱས་
ཀྱི་ལྟུང་བ་ལ་ཡང་སྦྱར་ནས་དེ་ལྟར་གསུངས་པ་དང་འགལ་བའི་ཕྱིར་རོ། །དེས་ན་ཕྲེང་
རྒྱུད་ཀྱིས་ཕམ་པ་གཙོ་བོར་བྱས་པའི་ལྟུང་བ་གང་བཅབས་ཀྱང་གནས་ངན་ལེན་བཅབས་
པའི་ལྟུང་བ་ཙམ་འབྱུང་ཞེས་སྤྱིར་བསྟན་པ་ཡིན་ནོ། །དེ་ལས་བྱེ་བྲག་ཏུ་ཕམ་ལྷག་གི་ལྟུང་
བ་བཅབས་ན་ལྟུང་བྱེད་དུ་འགྱུར་ཞེས་གོ་དགོས་སོ། །དགེ་སློང་གི་ལྟུང་བ་ཡིན་པའི་སེལ་
བ་དགེ་སློང་མ་དང་དགེ་སློབ་མ་སོགས་ཀྱི་གནས་ངན་ལེན་གྱི་ལྟུང་བ་དགེ་སློང་གིས་
བཅབས་ན་ཉེས་བྱས་འབྱུང་བར་ཞུ་བ་ལས་གསུངས་སོ། །དགེ་སློང་གི་གནས་ངན་ལེན་

འཆབ་པའི་ལྟུང་བྱེད་དོ།། །། །
བཅུ་པ་དྲུག་པ་ལ་ལྔ་། གནོད་པ་ལས་གྱུར་པ་དང་། འདོད་པ་ལས་དང་། ལྟ་བ་ཉམས་པ་
ལས་དང་། གྲོགས་ངན་བསྟེན་པ་ལས་དང་། དགེ་སྦྱོང་གི་ཚུལ་ཉམས་པ་ལས་གྱུར་པའོ། །
དང་པོ་ལ་གསུམ། གཞན་གྱི་འཚོ་བ་ལ་གནོད་པ། རང་གི་ལུས་ལ་གནོད་པ། དགེ་འདུན་
གྱི་ལས་ལ་གནོད་པའོ། །དང་པོ་གཞན་གྱི་འཚོ་བ་ལ་གནོད་པ་ཟན་གཅོད་དུ་འཇུག་པའི་
ལྟུང་བ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་ཉེ་དགས་ཉོན་
མོངས་པ་ཞེ་དཀུས་(ཞེ་དུག་}ཉེས་པ་ཆེད་དུ་བསམས་ཏེ་དགེ་སློང་གི་ཟན་གཅོད་དུ་བཅུག་པ་
ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། རང་རིགས་ཀྱི་འཚོ་བ་ལ་གནོད་
པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་ཟན་བཅད་ན་ཕན་པའི་ནད་དང་མི་
ལྡན་པའི་དགེ་སློང་གཞན་ལ་ཁྱིམ་པས་དུས་རུང་གི་ཟས་རུང་བ་ཚད་ལྡན་འདྲེན་པ་དེ་
ངག་མཚན་ཉིད་ལྔ་ལྡན་གྱིས་སྔ་དྲོར་ཟན་གཅོད་དུ་འཇུག་པའི་ཚིག་སྨྲས་ཏེ། ཁྱིམ་པ་དེས་
དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། ནད་ཀྱི་གཉེན་
པོའི་དོན་ཉིད་མ་གཏོགས་པར་ཆེད་དུ་བསམས་ཏེ་སྦྱིན་པ་པོ་ཁྱིམ་པའི་ཟན་གཅོད་དུ་
བཅུག་ནའོ། །ཞེས་གསུངས་ཏེ། ཅི་ཞིག་བྱས་ན་ཟན་གཅོད་དུ་འཇུག་པའི་ལྟུང་བྱེད་དུ་
འགྱུར་ཞེ་ན། ཟན་བཅད་པས་ནད་ལ་ཕན་པ་ལྟ་བུ་ནད་ཀྱི་གཉེན་པོའི་དོན་ཉིད་མ་
གཏོགས་པར་དགེ་སློང་གིས་ཆེད་དུ་བསམས་ཏེ་ངན་སེམས་ཀྱིས་སྦྱིན་པ་པོ་ཁྱིམ་པའི་
ཟན་དགེ་སློང་ཕ་རོལ་ལ་སྔ་དྲོའི་དུས་སུ་སྟོབ་པ་གཅོད་དུ་བཅུག་ན་ལྟུང་བྱེད་དུ་འགྱུར་
བའོ། །ཊི་ཀ་ལས། དེ་ཡང་ཚིག་གིས་བསྒོ་སྟེ་ཟན་གཅོད་དུ་བཅུག་ན་ལྟུང་བྱེད་དོ། །
སྤྲིངས་ཡིག་དང་ལག་ཡིག་དང་ལག་རྩིས་དང་མངགས་པ་དང༌། བརྒྱུད་པ་དང་ཟུར་གྱིས་
གཅོད་དུ་བཅུག་ན་ནི་ཉེས་བྱས་སོ། །ཞེས་སོ། །དུས་རུང་གི་སྨན་ལས་གཞན་པའི་སྨན་
གསུམ་པོ་གང་རུང་གཅོད་དུ་བཅུག་ན་ཉེས་བྱས་སོ། །དེ་བཞིན་དུ་ལུང་ཞུ་བར་དགེ་སློང་
གིས་གཞན་ཁྱིམ་པ་དང་དགེ་སློང་མ་སོགས་ཀྱི་ཟན་གཅོད་ན་ཉེས་བྱས་ཞེས་གསུངས་སོ། །

དགེ་སློང་གི་ཟན་གཅོད་དུ་འཇུག་པའི་ལྟུང་བྱེད་དོ།། །།
གཉིས་པ་རང་གི་ལུས་ལ་གནོད་པ་མེ་རེག་གི་ལྟུང་བ་ལ་གསུམ། བསླབ་བྱ་དང་། ལྟུང་བ་
རྣམ་གཞག་དང་། དུས་དྲན་ལོག་པར་བྱས་པའི་ཉེས་བྱས་བསྟན་པའོ། །དང་པོ་ལ་གཉིས།
དགག་པའི་བསླབ་པ་དང་། གནང་བའི་བསླབ་པའོ། །དང་པོ་ནི། སེང་གེ་ལ་རེག་པར་
མི་བྱའོ། །ཞེས་གསུངས་ཏེ། མེ་དང་འདྲ་བར་བཟོད་པར་དཀའ་ཞིང་བསྙེན་པར་དཀའ་
བ་ལ་རེག་པ་དགག་པའི་ཕྱིར་སེང་གེ་ལ་རེག་པར་མི་བྱའོ། །དེ་ཡང་སྔོན་དེ་བཞིན་
གཤེགས་པ་འཁོར་དགེ་སློང་མང་པོ་དང་ལྷན་ཅིག་ཏུ་མཉན་ཡོད་ནས་རྒྱལ་པོའི་ཁབ་ཏུ་
གཤེགས་ཏེ། དེ་བཞིན་གཤེགས་པ་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀའི་
གནས་ན་བཞུགས་ཚེ། དྲུག་སྡེ་དག་གིས་མེས་རྩེ་བར་བྱས་པ་ལས་མེ་ལ་རེག་པའི་ལྟུང་
བྱེད་བཅས་པ་ཡིན་ལ། དེ་ལྟར་མཉན་ཡོད་ནས་རྒྱལ་པོའི་ཁབ་ཏུ་གཤེགས་པའི་ལམ་
བར་དུ་སེང་གེ་ཞིག་དང་འཕྲད་ནས་སེང་གེ་ལ་དེ་བཞིན་གཤེགས་པས་ཆོས་བསྟན་པ་
དང་། དགེ་སློང་རྣམས་ཀྱིས་སེང་གེ་ལ་རེག་པར་བྱེད་པ་ན་སེང་གེས་སྒྲ་འབྱིན་ནོ། །དེ་
ནས་བཅོམ་ལྡན་འདས་ཀྱིས་སེང་གེ་ལ་མ་རེག་ཅིག དེ་ཅིའི་ཕྱིར་ཞེ་ན། དགེ་སློང་དག་
སེང་གེ་ནི་བཟོད་པར་དཀའ་བ་དང་། བསྙེན་པར་དཀའ་བ་ཡིན་པའི་ཕྱིར་རོ་ཞེས་
གསུངས་སོ། །གཉིས་པ་ནི། སྟོན་པ་དང་ཆོས་དང་དགེ་འདུན་དང་ཚངས་པ་མཚུངས་
པར་སྤྱོད་པ་རྣམས་ཀྱི་ཆོས་དང་ལྡན་པའི་བྱ་བའི་དོན་ཉིད་དང་། ལྷུང་བཟེད་དང་ཚོན་གྱི་
ལས་ལ་བརྟག་པ་ནི་དུས་བྱིན་གྱིས་བརླབས་པ་ཡིན་ནོ། །ཡུན་རིང་དུ་བྱིན་གྱིས་བརླབ་
པར་བྱའོ། །ཞེས་གསུངས་ཏེ། དུས་བྱིན་གྱིས་བརླབ་པ་སྔར་བྱས་ཏེ་མེ་ལ་རེག་པར་བྱའོ་
ཞེས་ལུང་ལས་གསུངས་ན་དུས་བྱིན་གྱིས་རློབ་པའི་ངོ་བོ་གང་ཞེ་ན། སྔར་བཀག་པའམ་
སྒྲུབ་པ་ལས་གནང་བར་གྱུར་པའི་གཞི་ལ་དུས་བྱིན་གྱིས་བརླབ་དགོས་ཤིང༌། ཆེད་དུ་བྱ་
བ་སྟོན་པ་སངས་རྒྱས་དང་ཆོས་དང་དགེ་འདུན་དང་གྲོགས་ཚངས་པ་མཚུངས་པར་སྤྱོད་
པ་རྣམས་ཀྱི་ཆོས་དང་ལྡན་པའི་ལས་མར་མེ་སྦར་བ་དང་བདུག་སྤོས་སྲེག་པ་ལ་སོགས་

པའི་བྱ་བའི་དོན་ཉིད་དང༌། དགེ་སློང་རང་གི་ལྷུང་བཟེད་ཁ་བསྒྱུར་བའི་ཆེད་དུ་སྲེག་པ་
ལ་སོགས་པ་ལྷུང་བཟེད་ཀྱི་ལས་དང་ཆོས་གོས་ཁ་བསྒྱུར་བ་ལ་སོགས་པ་ཚོན་གྱི་ལས་
ལ་ཆོས་ལྡན་གྱི་བྱ་བ་དེ་དང་དེའི་དོན་དུ་མེ་ལ་རེག་པ་སངས་རྒྱས་ཀྱིས་གནང་བསཾ་རེག་
པར་བྱའོ་སྙམ་དུ་བརྟག་པ་སྔོན་དུ་བཏང་བ་ནི་མེ་རེག་གནང་བའི་དུས་བྱིན་གྱིས་
བརླབས་པ་ཡིན་ནོ། །དེ་ལ་དཔག་སྙེ་ལས། དུས་འདིའི་ཚེ་སྟོན་པས་གནང་བ་ཡིན་སྙམ་
དུ་དུས་དྲན་བྱས་ནས་རེག་ན་ལྟུང་བར་མི་འགྱུར་རོ། །ཞེས་གསུངས་སོ། །དགོས་པ་འདི་
ལ་བྱ་བ་འདི་གནང་བས་བྱའོ་སྙམ་སྟེ་དགེ་སློང་གིས་བརྟག་པ་ཚུལ་བཞིན་ཡིད་ལ་བྱེད་པ་
དང་བཅས་པ་ནི་དུས་དྲན་གྱི་ངོ་བོ་ཡིན་ཞེས་མཁས་པ་འགས་གསུངས་སོ། །དེས་ན་དུས་
དྲན་བསྟེན་ཞེས་པ་ནི་དེ་ལྟར་ཡིད་ཀྱིས་བརྟག་པ་ཞིག་ལ་ཟེར་བས་ཆོ་ག་ངག་ཏུ་བརྗོད་
དགོས་པའི་ངེས་པ་མེད་དོ། །ལྷུང་བཟེད་སྲེག་པ་ལ་སོགས་པ་བྱ་བ་འདི་དང་འདི་མ་ཟིན་
གྱི་བར་དུ་ཆོས་ལྡན་གྱི་བྱ་བ་དེའི་ཆེད་དུ་མེ་ལ་རེག་པར་བྱའོ་སྙམ་དུ་དུས་ཡུན་རིང་དུ་
བྱིན་གྱིས་བརླབ་པར་བྱའོ། །དེ་ལྟར་ཤེར་འབྱུང་གི་འགྲེལ་པ་ལས། རིང་དུ་བྱིན་གྱིསཾ་
བརླབ་ཅེས་པ་ནི་ལས་ནམ་ཟིན་གྱི་བར་དུའོ། །ཞེས་སོ། །སྦྱོར་བ་དང་ཉིན་མཚན་ཐ་དད་
ཡིན་ན་བྱིན་རླབས་ཀྱང་ཐ་དད་དགོས་ཞེས་བུ་ཊིཀ་ལས་སོ། །དེ་ཡང་ཞག་འདས་པ་
སོགས་ཀྱིས་དུས་དྲན་འཇིག་གོ །གཉིས་པ་ལྟུང་བ་རྣམ་གཞག་ལ་བཞི་ལས། དང་པོ་
གླེང་གཞི་ནི་ཡུལ་རྒྱལ་པོའི་ཁབ་ཏུ་གང་ཟག་དྲུག་སྡེས་ཉོན་མོངས་པ་འདྲན་ངོར་ལ་
དགའ་(འདྲན་དགའ་ཆེ་}བས་ཉེས་པ་མེ་ལ་རྩེ་ཞིང་རེག་པ་ལས་ལྟུང་བྱེད་དུ་བཅས་སོ། །
གཉིས་པ་དགག་བྱ་ནི་དགེ་སློང་གིས་ཟས་ཀྱི་གཡོས་བྱེད་པ་ལ་སོགས་པ་ལ་ཞུགས་ན་
རྣམ་པར་གཡེང་ཞིང་དོན་དང་བྱ་བ་མང་ཞིང་དགེ་བའི་བར་ཆད་དུ་འགྱུར་བ་དང་། ལུས་
སོགས་ཀྱི་བར་ཆད་དུ་འགྱུར་བའོ། །གསུམ་པ་ངོ་བོ་ནི་གནང་བའི་རྐྱེན་ཅན་གྱི་ནད་པ་མ་
ཡིན་པའི་བཅས་ལྡན་དགེ་སློང་གིས་འཇིག་རྟེན་ན་གྲགས་པའི་བུད་ཤིང་གི་ཡུལ་ཅན་གྱི་
མེ་ཡོངས་སུ་རྫོགས་པ་ཚད་དུ་ལོངས་པ་ལ་དུས་དྲན་མ་བྱས་པར་རེག་གམ་ངག་གིས་
310

གཞན་ལ་རེག་ཏུ་བཅུག་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་
གཉིས་ལས། དང་པོ་ཡན་ལག་གི་མཚན་ཉིད་ནི། རྩེ་བ་ཉིད་ནའོ། །གཞན་ལ་གཏོང་
བས་ཟླ་བ་དང་ཉི་མ་དང་མགལ་མེའི་འཁོར་ལོ་ལ་སོགས་པ་བྱེད་པས་སོ། །མེས་སོ། །
དུས་བྱིན་གྱིས་མ་བརླབས་པར་དགེ་སློང་ན་བའི་དབང་ཉིད་དུ་གནས་པ་མ་ཡིན་པ་ལ་
རེག་ནའོ། །རང་ངམ་བསྐོས་པས་སོ། །སྦྱར་བ་དང་གསོད་པ་དང་། རེག་པ་དང་མ་རེག་
པའི་བུད་ཤིང་བསྐུལ་བ་དང་། བཅས་པ་འདྲེན་པ་དང་མདག་མ་སྤུང་བ་དང་འདྲ་བ་དག་
ལའོ། །ཞེས་གསུངས་ཏེ། གང་བྱས་ན་མེ་ལ་རེག་པའི་ལྟུང་བྱེད་དུ་འགྱུར་ཞེ་ན། མེས་རྩེ་
བ་ཉིད་ན་ལྟུང་བྱེད་དུ་འགྱུར་བའོ། །དེ་ནི་གླེང་གཞིའི་དབང་གིས་མཚོན་པ་སྟེ་འོག་ནསཾ་
བཤད་པ་བཞིན་རྩེ་བ་ལས་གཞན་མེ་ལ་རེག་གམ་རེག་ཏུ་བཅུག་ན་ལྟུང་བྱེད་སྐྱེད་དོ། །
རྣམ་པ་གང་གིས་རྩེ་ན་ལྟུང་བྱེད་དུ་འགྱུར་ཞེ་ན། ཤིང་བུ་མེ་སྦར་ཏེ་གཅིག་གི་ལག་ནས་
གཅིག་གི་ལག་ཏུ་བཞག་སྟེ་རིམ་བཞིན་གཞན་ལ་གཏོང་བས་ཟླ་བ་དང་ཉི་མ་ལྟ་བུའི་
དབྱིབས་དང་། མགལ་མེའི་འཁོར་ལོ་ལ་སོགས་པ་བྱེད་པས་སོ་སྟེ་དེ་ལྟར་བྱེད་པས་རྩེ་
བ་ཉིད་ནའོ། །ཅི་ཞིག་གིས་རྩེ་ན་ལྟུང་བྱེད་དུ་འགྱུར་ཞེ་ན། མེས་སོ། །རྩེ་བ་འབའ་ཞིག་
ལ་ལྟུང་བྱེད་འདིར་འགྱུར་རམ་ཞེ་ན། མེ་རེག་གནང་བའི་དུས་བྱིན་གྱིས་མ་བརླབས་པར་
དགེ་སློང་ན་བའི་དབང་ཉིད་དུ་གནས་པ་མ་ཡིན་པ་ལུ་མེ་ལ་རེག་ན་ལྟུང་བྱེད་དུ་འགྱུར་
བའོ། །ཇི་ལྟར་རེག་ན་ཞེ་ན། རཾང་ངམ་གཞན་ལ་བསྐོས་པས་རེག་ཏུ་བཅུག་པས་སོ། །
རྩེ་བས་རེག་པ་ཁོ་ན་ལ་ལྟུང་བྱེད་འདིར་འགྱུར་རམ་ཞེ་ན། རང་ངམ་བསྐོས་པས་མེ་སྦར་
བ་ཉིད་ཀྱི་ཕྱིར་རེག་པ་དང་མེ་གསོད་པའི་ཕྱིར་རེག་པ་དང་མེས་རེག་ཟིན་པ་ཉིད་ཀྱི་བུད་
ཤིང་མེ་ནང་དུ་བསྐུལ་བ་དང་མེས་སྔར་མ་རེག་པའི་བུད་ཤིང་མེའི་ནང་དུ་བསྐུལ་བ་དང་།
མེ་དང་བཅས་པ་ཉིད་ཀྱི་བུད་ཤིང་ཕྱིར་འདྲེན་པ་དང་ཐལ་བར་འགྱུར་ལ་ཁད་མ་ཡིན་
པའི་མེའི་མདག་མ་སྤུང་བ་དང་མདག་མ་ཕྱིར་འདུ་བ་དག་ལ་ལྟུང་བྱེད་དུ་འགྱུར་བའོ། །
གཉིས་པ་སེལ་བ་ནི། མེ་མ་མུར་ནི་ཕྱེད་ཤི་བ་ཉིད་དོ། །མེ་ལྕེ་དག་ཀྱང་ངོ་། །དེར་བུད་

ཤིང་འཛུད་པ་དང་འབྱིན་པ་ནི་མེ་གཞན་གྱི་ཉེས་པ་ཡིན་ནོ། །སྒྲ་དང་སྤུ་དང་རུས་པ་དག་
དང་སེན་མོ་དང་། མཆིལ་མ་དང་སྣབས་དང་སྐྱུགས་པ་དང་རླུགས་པ་དང་མོན་སྲན་སྡེའུ་
དང་མོན་སྲན་གྲེའུ་དང་ཏིལ་དང་འབྲུ་མར་དང་སྦྲང་རྩི་དང་མར་དག་ནི་བུད་ཤིང་གི་ཕྱེད་
ཉིད་དོ། །ཞེས་གསུངས་ཏེ། ཐལ་བར་འགྱུར་ལ་ཁད་པའི་མེ་མ་མུར་ནི་ཕྱེད་ཤི་བ་ཉིད་
ཡིན་པས་རེག་ན་ལྟུང་བྱེད་ཀྱི་ཕྱེད་ཉེས་བྱས་ཀྱི་བྱེད་པ་པོ་ཉིད་དོ། །མེ་ལྕེ་དག་ཀྱང་ཕྱེད་
ཤི་བ་ཉིད་དོ་ཞེས་སྦྱར་ཏེ་རེག་ན་ཉེས་བྱས་འབྱུང་ངོ༌། །མེ་མ་མུར་དང་མེ་ལྕེ་དེར་བུད་
ཤིང་འཛུད་པ་དང་དེ་ཕྱིར་འབྱིན་པ་ནི་མེ་མ་མུར་དང་མེ་ལྕེ་ལས་མེ་གཞུན་མེ་ཡོངས་སུ་
རྫོགས་པ་ཅན་གྱི་ཉེས་པ་ཡིན་ནོ། །དེ་ལྟ་བས་ན་མེ་མ་མུར་དང་མེ་ལྕེ་དག་ཏུ་བུད་ཤིང་
འཛུད་ན་ལྟུང་བྱེད་ཁོ་ནར་འགྱུར་རོ་ཞེས་ཊཱི་ཀ་ལས་སོ། །སྒྲ་དང་སྤུ་དང་རུས་པ་དག་དང་
སེན་མོ་དང་མཆིལ་མ་དང་སྣབས་དང་སྐྱུགས་པ་དང་ཐུར་དུ་རླུགས་པ་དང་། མོན་སྲན་
སྡེའུ་དང་མོན་སྲན་གྲེའུ་དང༌། འགྲེལ་ཆུང་ལས་འདི་གཉིས་ལ་བལ་སྲན་དང་རྒྱ་སྲན་
ཞེས་འབྱུང་ལ། འོན་ཀྱང་ལུང་གཞི་ལས། རྒྱ་སྲན་འབྲུ་གཅིག་དང་། མོན་སྲན་གྲེའུ་འབྲུ་
གཅིག་དང༌། མོན་སྲན་སྡེའུ་འབྲུ་གཅིག་དང་། ཞེས་དེ་གཉིས་རྒྱ་སྲན་ལས་གཞན་ཡིན་
པར་གསུངས་སོ། །དེས་ན་མོན་སྲན་སྡེའུ་ནི། དབྱིབས་ཟླུམ་འཇོང་ལེབ་ཞད་ཡོད་པ་ལ་
ཁ་དོག་དཀར་པོ་དང༌། ཁམ་སེར། དམར་སེར། ནག་པོ་ཅི་རིགས་འབྱུང་ཞིང༌།
དཀར་ནག་གཉིས་མ་གཏོགས་གཞན་རྣམས་ལ་ཁྲ་ཐིག་དོད་པ། འཇམ་ཞིང་འོད་དང་
ལྡན་པ་ཞིག་ཡོད་པ་དེ་ལ་ངོས་འཛིན་དགོས་ཤིང་། མོན་སྲན་གྲེའུ་ནི། ཁ་དོག་དཀར་
སེར་ལྗང་ཞད་ཡོད་པ་དབྱིབས་ཟླུམ་འཇོང་ཅུང་ཟད་ལེབ་པ། ཕྱོགས་གཅིག་ནས་ལྟེ་
ཤུལ་དཀར་པོ་དང་བཅས་པ་ཞིག་ཡོད་པ་དེ་ལ་གོ་དགོས་སོ། །འདི་ལ་སྨན་གཞུང་
འགར་མོན་སྲན་ལེབ་མོ་དཀར་པོ་ཞེས་གསུངས་སོ། །འདི་གཉིས་ལ་གཞུང་འགར་
རིམ་བཞིན་སྲན་ཆུང་དང་སྲན་ཆེན་ཞེས་ཀྱང་གསུངས་སོ། །ཏིལ་དང་འབྲུ་མར་དང་སྦྲང་
རྩི་དང་མར་དག་ནི་བུད་ཤིང་གི་ཕྱེད་ཉིད་ཡིན་པས་དེ་རྣམས་མེར་འཛུད་པོ་དང་འབྱིན་པ་

ནི་ཉེས་བྱས་ཉིད་དོ། །དེ་དག་ཀྱང་དཔེ་ཙམ་དུ་ཟད་དེ། རས་བལ་དང་བལ་ལ་སོགས་པ་
ཡང་བསྡུའོ་ཞེས་ཊཱི་ཀ་དང་ཀུན་བཏུས་ལས་སོ། །གསུམ་པ་ནི། གཞན་གྱི་བྱ་བ་གཞན་ལ་
བྱིན་གྱིས་རློབ་པ་ནི་ཕྱེད་བྱིན་གྱིས་བརླབས་པ་ཡིན་ནོ། །ཞེས་གསུངས་ཏེ། ཆོས་ལྡན་གྱི་
བྱ་བའི་ཆེད་དུ་དུས་བྱིན་གྱིས་བརླབས་ནས་མེ་ལ་རེག་ན་ཉེས་པ་མི་འབྱུང་ཡང་མཁན་པོ་
ལྟ་བུ་གཞན་གྱི་བྱ་བ་སློབ་དཔོན་ལྟ་བུ་གཞན་ལ་བྱིན་གྱིས་རློབ་པ་ནི་ཕྱེད་བྱིན་གྱིས་
བརླབས་པ་ཡིན་པས་ཉེས་བྱས་འབྱུང་བ་ཡིན་ནོ། །འདི་ལ་བྱིན་གྱིས་བརླབས་པ་ཆགས་
པས་མེ་རེག་གི་ལྟུང་བ་མི་སྐྱེད་ཀྱང་ལོག་པར་བྱིན་གྱིས་བརླབས་པ་དེ་མི་རིགས་པས་
བསླབ་བྱའི་ཉེས་བྱས་ཏེ། །ཊི་ཀ་ལས། ལོག་པར་བྱིན་གྱིས་རློབ་པ་ཐམས་ཅད་ཀྱང་ཉེས་
བྱས་སོ། །ཞེས་གསུངས་པས་སོ། །མེ་ལ་རེག་པའི་ལྟུང་བྱེད་དོ།། །།
གསུམ་པ་དགེ་འདུན་གྱི་ལས་ལ་གནོད་པ་འདུན་པ་ཕྱིར་བསྒྱུར་བའི་ལྟུང་བ་ལ་བཞི་ལས།
དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་དགའ་བོས་ཉོན་མོངས་པ་སྨྱོན་པའི་ཆོས་
སུ་བྱེད་པས་ཉེས་པ་བཅུ་བདུན་སྡེས་ཉེ་དགའ་གནས་དབྱུང་བྱས་ཚེ་དགའ་བོས་འདུན་པ་
ཕྱིར་གཏོད་ཅིག་བྱས་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི་རང་རིགས་
ཀྱི་དགེ་འདུན་ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་དགེ་
འདུན་མཚན་ཉིད་དང་ལྡན་པའི་ལས་ཀྱིས་བསྒྲུབ་བྱ་དགེ་སློང་ལ་ཆོས་དང་ལྡན་པར་
བསྒྲུབ་པ་ལ་རང་གིས་འདུན་པ་ཕུལ་ནས་ལས་དེ་བྱས་ཟིན་པའི་དུས་ན་རང་གིས་ཕུལ་
བའི་འདུན་པ་ཕྱིར་བསྒྱུར་བའི་ཚིག་ལས་དེར་གཏོགས་པའི་དགེ་སློང་ལ་ངག་མཚན་ཉིད་
ལྔ་ལྡན་གྱིས་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་
ནི། དགེ་སློང་གི་དོན་གྱི་ཆེད་ཀྱི་ལས་བྱས་པ་ལ་འདུན་པ་ཕུལ་བ་ལ་ཕྱིར་བསྒྱུར་བའི་ཕྱིར་
སྨྲས་ནའོ། །ཞེས་གསུངས་ཏེ། ཅི་ཞིག་བྱས་ན་འདུན་པ་ཕྱིར་བསྒྱུར་བའི་ལྟུང་བྱེད་དུ་
འགྱུར་ཞེ་ན། ལས་བྱ་བའི་ཡུལ་དགེ་སློང་གི་དོན་གྱི་ཆེད་ཀྱི་གསོལ་བ་འབའ་ཞིག་པ་ལ་
སོགས་པའི་ལས་བྱས་ཟིན་པ་ལ་ལྟུང་བ་འབྱིན་པ་པོ་རང་གིས་སྔར་ལས་དེ་ལ་འདུན་པ་

ཕུལ་བ་ལ་ད་ལྟ་འདི་སྐད་ཅེས་འདུན་པ་སླར་བྱིན་ཅིག་ཁྱོད་ཅག་ལ་མི་སྦྱིན་ནོ་ཞེས་ལས་
དེ་ལ་གཏོགས་པའི་དགེ་སློང་ལ་འདུན་པ་ཕྱིར་བསྒྱུར་བའི་ཕྱིར་སྨྲས་ན་ལྟུང་བྱེད་དུ་
འགྱུར་བའོ། །འདི་ལ་དཔག་སྟེ་ལས། ལས་མ་ཟིན་གོང་དུ་ཕྱིར་སྒྱུར་བའི་ཚིག་སྨྲ་ན་ནི་
ལས་དེ་མི་ཆགས་པར་ཟད་ཀྱི། དེ་ལྟུང་བ་འདི་འབྱུང་བ་མ་ཡིན་ནོ། །ཞེས་གསུངས་སོ། །
འོན་ཀྱང་ཕྲེང་རྒྱུད་ལས། འདུན་པ་ཕུལ་ཞེས་སྨྲས་ནས་ནི། །དགེ་འདུན་ལས་ནི་ཉེ་བ་ན། །
སྡོམ་བརྩོན་སླར་ཡང་མི་དབུལ་ན། །དེ་ནི་ལྟུང་བས་འཇོམས་པ་ཡིན། །ཞེས་ལས་བྱེད་
པར་ཉེ་བ་ན་ཞེས་གསུངས་པ་བརྟག་པར་བྱའོ། །དགེ་སློང་གི་དོན་གྱི་ཆེད་མ་ཡིན་པའི་
ལས་གཞན་ལ་ནི་ཉེས་བྱས་སོ་ཞེས་ཀུན་བཏུས་ལས་སོ། །དགེ་སློང་གིས་སྔར་འདུན་པ་
ཕུལ་ནས་ཕྱིས་དགེ་སློང་མ་སོགས་ལ་འདུན་པ་ཕྱིར་བསྒྱུར་བའི་ཚིག་སྨྲས་ན་ཉེས་བྱས་
འབྱུང་བར་ཞུ་བ་ལས་གསུངས་སོ། །འདུན་པ་ཕྱིར་བསྒྱུར་བའི་ལྟུང་བྱེད་དོ། །
གཉིས་པ་འདོད་པ་ལས་གྱུར་པ་བསྙེན་པར་མ་རྫོགས་པ་དང་ལྷན་ཅིག་ཉལ་བའི་ལྟུང་བ་
ལ་བཞི། བསླབ་བྱ་ལོག་རྟོག་དགག་པ་དང་བཅས་པ་དང་། རྣམ་གཞག་དང་། ལྟུང་མེད་
དང༌། བསླབ་བྱ་གཞན་བསྟན་པའོ། །དང་པོ་ནི། ཟླ་བ་དང་ཉི་མ་མ་གཏོགས་པའི་སྣང་
བ་དང་བཅས་པའི་གནས་ཀྱི་ཕྱོགས་སུ་ཉལ་བར་མི་བྱའོ། །ནད་པ་དང་ནད་གཡོག་གི་
དབང་ཉིད་མ་གཏོགས་སོ། །འདི་ལ་ཁ་ཅིག་ནི་ལྟུང་བྱེད་ཅེའོ། །ཞེས་གསུངས་ཏེ། ཟླ་བ་
དང་ཉི་མ་སྤྱི་མཐུན་གྱི་བསོད་ནམས་ལས་བྱུང་བ་ཐུན་མོང་གི་སྣང་བ་ཡིན་པས་དེ་གཉིས་
ཀྱི་འོདི་ལ་ཉལ་ཡང་ལོངས་སྤྱོད་འཕེལ་བའི་དགག་བྱ་མེད་པས་དེ་གཉིས་མ་གཏོགས་
པའི་མར་མེ་དང༌། ནོར་བུ་དང༌། སྨན་ལ་སོགས་པའི་སྣང་བ་དང་བཅས་པའི་གནས་
ཁྱིམ་ཉིད་ཀྱི་ཕྱོགས་སུ་ཉལ་ཏེ་གཉིད་ལོག་པར་མི་བྱའོ། །དེར་ཉལ་ན་མཚན་མོའི་མཐར་
ནི་དངོས་གཞིར་འགྱུར་བའི་ཉེས་བྱས་དང་། མདུན་རོལ་ཏུ་ནི་སྦྱོར་བར་འགྱུར་བའི་ཉེས་
བྱས་འབྱུང་བར་རང་འགྲེལ་ལས་གསུངས་སོ། །ལྷ་ལ་མར་མེ་ཕུལ་ཡོད་ན་ཡང་ཡོལ་
བས་བསྒྲིབས་ནས་ཉལ་དགོས་པར་འདུལ་འཛིན་འགས་གསུངས་སོ། །འདི་ནི་ལོངས་

སྤྱོད་འཕེལ་བའི་དགག་བྱ་ཡོད་པས་བཀག་པ་སྟེ། རང་འགྲེལ་ལས། འདི་ནི་ལོངས་སྤྱོད་
ཅན་གྱི་ཡོ་ལང་སྤང་བའི་ཕྱིར་ཡིན་གྱི། བལྟ་བའི་ཕྱིར་བཀག་པ་ནི་མ་ཡིན་ནོ། །ཞེས་སོ། །
དེའི་དམིགས་བསལ་ནི་ནད་པ་དང་ནད་གཡོག་གི་དབང་ཉིད་ཀྱིས་སྣང་བ་དང་བཅས་པ་
དེར་ཉལ་བ་ནི་ཉེས་པར་འགྱུར་བ་ལ་མ་གཏོགས་སོ། །སྣང་བ་དང་བཅས་པའི་ཕྱོགས་སུ་
ཉལ་བ་འདི་ལ་འདུལ་བ་འཛིན་པ་ཁ་ཅིག་ནི་ལྟུང་བྱེད་སྐྱེད་ཅེའོ། །དེ་ནི་མི་རིགས་ཏེ།
སྣང་བའི་ཕྱོགས་སུ་ཉལ་བ་འདི་ལ་ལྟུང་བྱེད་སྐྱེད་པར་ལུང་ལས་དངོས་སུ་གསུངས་པ་
མེད་ཅིང་ནུབ་ལྷག་ཉལ་བ་དང་མདོར་བསྡུས་སྦྱར་ན་ཡང་མི་འཐད་དེ། དགག་བྱའི་རྒྱུ་
མཚན་དོད་མི་ཐུབ་པའི་ཕྱིར་ཏེ། ནུབ་ལྷག་གི་དགག་བྱ་ནི་ཆགས་པའི་རྒྱུར་འགྱུར་བ་དང་
རྒོད་བག་འཕེལ་བ་གཉིས་ཀ་ཡིན་ལ། སྣང་ཉལ་གྱི་དགག་བྱ་ནི། ལོངས་སྤྱོད་འཕེལ་བ་
འབའ་ཞིག་ཡིན་པའི་ཕྱིར་རོ། །དེར་མ་ཟད་ལུང་ལས་འདི་དངོས་སུ་བསྙེན་པར་མ་
རྫོགས་པ་དང་ལྷན་ཅིག་ཉལ་བ་དགག་པ་མཛད་པའི་ཕྱིར་ཏེ། ལུང་རྣམ་འབྱེད་དུ་དགེ་
སློང་གིས་སྣང་བ་དང་བཅས་པའི་ཁྱིམ་དུ་བསྙེན་པར་མ་རྫོགས་པ་དང་ལྷན་ཅིག་ཉལ་
བར་མི་བྱ་སྟེ། ཉལ་ན་ལྟུང་བྱེད་དོ་ཞེས་གསུངས་པའི་ཕྱིར་རོ། །དེ་ལས་སྣང་བ་དང་
བཅས་པ་ཞེས་གསུངས་པ་ནི་གླེང་གཞིའི་དབང་གིས་ཡིན་པར་ཊི་ཀ་སོགས་ལས་བཤད་
ལ། ཕྱིས་སྣང་བ་མེད་པར་ཡང་ལྟུང་བྱེད་དུ་བཅས་པ་མཛད་དེ། ལུང་རྣམ་འབྱེད་ལས།
ཡང་དགེ་སློང་གང་བསྙེན་པར་མ་རྫོགས་པ་དང་ཁྱིམ་གཅིག་གི་ནང་དུ་ནུབ་གཉིས་ལས་
ལྷག་པར་ཉལ་ན་ལྟུང་བྱེད་དོ། །ཞེས་གསུངས་སོ། །གཞན་ཡང་སྣང་ཉལ་འདི་བསྙེན་
པར་མ་རྫོགས་པ་དང་ནུབ་ལྷག་ཉལ་བ་ལས་བཅས་རིགས་ཐ་དད་དེ། ཉི་ཟླའི་འོད་ལ་
ཉལ་བ་ལ་སྣང་བར་ཉལ་བའི་ཉེས་པ་མེད། བསྙེན་པར་མ་རྫོགས་པ་དང་ཉིན་མོ་ཉལ་
ཡང་ཉེས་པ་ཡོད་པའི་ཕྱིར་རོ། །གཉིས་པ་ལ་གཉིས། ཡན་ལག་ཐུན་མོང་པ་དང་། ཐུན་
མོང་མིན་པའོ། །དང་པོ་ནི། ཉལ་བ་མ་ཡིན་པ་ནི་ཕྱེད་ཉིད་དོ། །ཉིན་མོ་ཐ་དད་པ་ཉིད་
ཀྱང་ངོ་། །ཕལ་ཆེར་གཡོགས་པ་དང་བསྐོར་བ་ནི་གནས་ཀྱི་མཐའ་ཡིན་ནོ། །དེའི་སྒོའི་

ངོས་དང་འབྲེལ་བའི་ཉེ་འཁོར་གནས་སུ་གྱུར་པ་ནི་དེའི་ཁོངས་སུ་གཏོགས་པ་ཉིད་ཡིན་
ནོ། །ཁྱེར་གཞན་བར་མ་ཆོད་པ་སྒོ་དེ་དང་འབྲེལ་བ་ཡང་ངོ་། །ཉེ་འཁོར་དང་བཅས་པ་
ནས་གནས་ཁང་ཙམ་གྱི་ཕ་རོལ་ན་ཐ་དད་པར་གྱུར་ཅིང་གནས་པ་ནི་མ་ཡིན་ནོ། །ཤིང་
ལྗོན་པའི་དྲུང་དང་རྩིག་པའི་བར་དང་ཚང་ཚིང་གི་དྲུང་དག་ནི་ཕྱེད་ཉིད་དོ། །ཐིབས་པོ་
དང་བཅས་པ་དག་ཏུ་བུད་མེད་དང་ལྷན་ཅིག་ཉལ་བ་ཡང་ངོ༌། །འདི་ལ་བྱ་གག་འཕུར་
ནས་བབས་པའི་ལམ་ནི་བར་དུ་ཆོད་པར་གྱུར་པ་ཉིད་ཡིན་ནོ། །ནང་གཅིག་ཏུ་རྒྱུ་ཞིང་
བར་ན་གནས་གཞན་མེད་པ་མ་ཡིན་པ་ཅན་ཉིད་ལ་ནི་གཡོགས་པ་ཐམས་ཅད་གཅིག་པ་
ཉིད་ཡིན་ནོ། །རང་གི་ཆར་གཏོགས་པའི་སྒོ་བཅད་པས་བཅད་པ་ལ་ནི་ཉེ་འཁོར་ཡང་ཐ་
དད་པ་ཉིད་དོ། །ལྟུང་བ་འབྱིན་པར་བྱེད་པ་དགེ་སློང་གིས་བསྲུངས་པ་ཉིད་དང་བུད་མེད་
བདག་པོས་བསྲུངས་པ་ཉིད་ནི་དེ་དང་འདྲའོ། །རིམ་ཁང་གཞན་ལ་ནི་སྐས་སྟེང་དུ་བརྟུལ་
བ་ཉིད་དོ། །གཞན་གནས་མ་ཡིན་པ་ཉིད་ལ་ནི་ན་སྨད་དོ། །ཞེས་གསུངས་ཏེ། མར་མེ་
ལ་སོགས་པའི་སྣང་བ་ལ་ཉལ་བ་དང་བསྙེན་པར་མ་རྫོགས་པ་དང་གནས་གཅིག་ཏུ་ཉལ་
བ་དང་དགེ་སློང་སྤངས་པ་དང་གནས་གཅིག་ཏུ་ཉལ་བ་དང་དགེ་ཚུལ་བསྙིལ་བ་དང་
གནས་གཅིག་ཏུ་ཉལ་བ་དང་བུད་མེད་དང་གནས་གཅིག་ཏུ་ཉལ་བ་སོགས་ཉལ་བའི་
བསླབ་པའི་གཞི་རྣམས་ལ་དགེ་སློང་གློས་ཕབ་སྟེ་ཉལ་བ་མ་ཡིན་པ་འདུག་པ་ལ་སོགས་
པའི་སྤྱོད་ལམ་གྱིས་གཉིད་ལོག་པ་ནི་རང་རང་གི་ཉེས་པ་ཕྱེད་ཉེས་བྱས་ཕྲ་རགས་ཅི་
རིགས་སྐྱེད་པ་ཉིད་དོ། །དེ་ལྟར་ཊཱི་ཀ་ལས། བསྙེན་པར་མ་རྫོགས་པ་དང་ལྷན་ཅིག་ཉལ་
བ་དང་། སོགས་ནས། བུད་མེད་དང་ལྷན་ཅིག་ཉལ་བ་ཞེས་བྱ་བ་བསླབ་པའི་གཞི་
ཐམས་ཅད་ལ་ཡང་ཉལ་བ་མ་ཡིན་པ་ཞེས་བྱ་བ་ཉལ་བ་ལས་གཞན་པའི་སྤྱོད་ལམ་གྱིས་
གཉིད་ལོག་པ་ནི་ཕྱེད་ཉིད་དེ་མཚན་མོའི་མཐའ་ནི་ཉེས་བྱས་ལ་དེའི་མདུན་རོལ་ཏུ་ཉེས་
བྱས་ཕྲ་མོའོ། །དེ་བཞིན་དུ་སྣང་བ་ལ་ཡང་ཉལ་བ་ལས་གཞན་པའི་སྤྱོད་ལམ་གྱིས་
གཉིད་ལོག་ན་མཚན་མོའི་མཐར་ནི་ཉེས་བྱས་ཕྲ་མོ་ལ། དེའི་མདུན་རོལ་ཏུ་ནི་ཆེས་ཤིན་

ཏུ་ཕྲ་མོའོ། །ཞེས་དང་། གལ་ཏེ་དགེ་སློང་ཉལ་བས་གཉིད་ལོག་པར་གྱུར་ལ་བསྙེན་པར་
མ་རྫོགས་པ་དང་བུད་མེད་ལ་སོགས་པ་དག་ཉལ་བ་ལས་གཞན་པའི་སྤྱོད་ལམ་གྱིས་
གཉིད་ལོག་པར་གྱུར་ན་དེ་ལ་ཡང་ཉེས་བྱས་ཁོ་ན་ཡིན་གྱི་ལྟུང་བྱེད་དུ་མི་འགྱུར་རོ། །
ཞེས་སོ། །དེ་དག་གི་སྐབས་སུ་ཉིན་མོ་ཉལ་བ་དེ་མཚན་མོའི་ལྟུང་བ་ལས་ཐ་དད་པ་ཉིད་
ཀྱང་ངོ་སྟེ་ཐ་དད་པ་ཉིད་ཀྱང་ཕྱེད་ཉིད་དོ་ཞེས་སྦྱར་ཏེ་མར་མེ་ལ་སོགས་པའི་སྣང་བ་ལ་
ཉིན་མོ་ཉལ་བ་དང་བསྙེན་པར་མ་རྫོགས་པ་དང་གནས་གཅིག་ཏུ་ཉི་མ་གཉིས་ལས་ལྷག་
པར་ཉལ་བ་དང་སྤངས་བསྙིལ་དང་གནས་གཅིག་ཏུ་ཉིན་མོ་ཉལ་བ་དང་བུད་མེད་དང་
གནས་གཅིག་ཏུ་ཉིན་མོ་ཉལ་ན་ཡང་ཉེས་བྱས་ཏེ་མཚན་མོ་ཉལ་བའི་ལྟུང་བ་ལས་ཐ་དད་
པ་ཉིད་དོ། །གནས་གཅིག་ཏུ་ཉལ་ན་ཞེས་འོག་ནས་འབྱུང་ན་གནས་ཀྱི་མཚན་ཉིད་གང་
ཞེ་ན། གནས་ལ་རྣམ་པ་བཞི་སྟེ། ཐམས་ཅད་གཡོགས་ཤིང་ཐམས་ཅད་བསྐོར་བ་ནི།
སྟེང་ཐམས་ཅད་གཡོགས། ངོས་ཐམས་ཅད་བསྐོར་བའོ། །ཐམས་ཅད་གཡོགས་ཤིང་
ཕལ་ཆེར་བསྐོར་བ་ནི་སྟེང་ཐམས་ཅད་གཡོགས་པའི་གནས་ཁང་སྒོ་བཅུ་པ་དང་སྒོ་བཅུ་
གཉིས་པ་ལྟ་བུ་སྟེང་ཐམས་ཅད་གཡོགས་ལ་ངོས་སུམ་གཉིས་བསྐོར་ལ་སུམ་ཆ་གཅིག་མ་
བསྐོར་བའོ། །ཕལ་ཆེར་གཡོགས་ཤིང་ཐམས་ཅད་བསྐོར་བ་ནི། ཕལ་ཆེར་གཡོགས་ཤིང་
ཐམས་ཅད་བསྐོར་བའི་ཁྱམས་ངོས་བཞི་པ་ལྟ་བུ་སྟེ། དེ་ནི་ངོས་བཞི་དང་འབྲེལ་བའི་སྟེང་
གཡོགས་ཡོད་ལ་དབུས་ཀྱི་མཐོངས་ཁ་མ་གཡོགས་པའོ། །ཕལ་ཆེར་གཡོགས་པ་དང་
ཕལ་ཆེར་བསྐོར་བ་ནི་ཕལ་ཆེར་གཡོགས་ཤིང་བསྐོར་བའི་ཁྱམས་ངོས་གསུམ་པ་ལྟ་བུ་སྟེ།
དེ་ནི་ངོས་གཅིག་གི་སྟེང་གཡོགས་དང་དབུས་ཀྱི་མཐོངས་ཁ་མེད་ལ་ངོས་གསུམ་དང་
འབྲེལ་བའི་སྟེང་གཡོགས་པས་ཕལ་ཆེར་གཡོགས་པ་དང་ངོས་གསུམ་བསྐོར་བས་ཕལ་
ཆེར་བསྐོར་བ་སྟེ་ཕྱི་མ་འདི་ནི་གནས་བཞི་པོ་རྣམས་ཀྱི་མཐའ་ཡིན་ནོ་ཞེས་གནས་ཕྱི་མ་
འདི་རྩ་བར་དངོས་སུ་བསྟན་པས་གནས་གཞན་གསུམ་པོ་ཤུགས་ལ་བསྟན་ཏོ། །ཕལ་
ཆེར་གཡོགས་ཤིང་ཕལ་ཆེར་བསྐོར་བ་ཡན་ཆད་ཀྱི་གནས་དྲི་གཙང་ཁང་ལ་སོགས་པ་

གང་ཡང་རུང་བ་དེའི་སྒོའི་ངོས་དང་ལམ་པོ་ཆེ་ལ་སོགས་པས་བར་དུ་མ་ཆོད་པར་འབྲེལ་
བའི་ཉེ་འཁོར་ཁྱམས་སྟོད་ལ་སོགས་པ་ཕལ་ཆེར་གཡོགས་ཤིང་ཕལ་ཆེར་བསྐོར་བའི་
གནས་སུ་གྱུར་པ་དང་། ཁྲུ་ཕྱེད་དང་དགུས་བར་མ་ཆོད་པ་དང་། སྒོ་རང་གི་ཕྱོགས་སུ་
གཏོགས་པ་མ་བཅད་པ་ནི་གནས་དེའི་ཁོངས་སུ་གཏོགས་ཏེ་དེ་གཉིས་ལྟུང་བ་བསྐྱེད་
པའི་གནས་སུ་གཅིག་པ་ཉིད་ཡིན་ནོ། །དེ་རྣམས་ཀྱི་བཟློག་ཕྱོགས་སྒོའི་ངོས་དང་མ་
འབྲེལ་བ་དང་། འབྲེལ་ཡང་ཕལ་ཆེར་གཡོགས་བསྐོར་ཡན་ཆད་ཀྱི་གནས་སུ་གྲུབ་པ་མ་
ཡིན་པ་དང་། གནས་སུ་གྲུབ་ཀྱང་ཁྲུ་ཕྱེད་དང་དགུས་བར་དུ་ཆོད་པ་དང་། དེ་ཙམ་གྱིས་
བར་མ་ཆོད་ཀྱང་རང་གི་ཕྱོགས་ཀྱི་སྒོ་བཅད་པ་ནི་དེ་གཉིས་ལྟུང་བ་བསྐྱེད་པའི་གནས་སུ་
གཅིག་པ་ཉིད་མ་ཡིན་ནོ། །དེས་ན་དྲི་གཙང་ཁང་ལྟ་བུ་དེའི་སྒོའི་ངོས་དང་མ་འབྲེལ་བར་
ནི་གནས་དེ་གཉིས་སུ་སོ་སོར་དགེ་སློང་དང་བསྙེན་པར་མ་རྫོགས་པ་སོགས་ཉལ་ཡང་
ལྟུང་བ་མི་འབྱུང་སྟེ། དགག་བྱ་མེད་པའི་ཕྱིར་རོ། །ཉེ་འཁོར་གནས་སུ་གྱུར་པ་མ་ཡིན་
པར་ནི་ཉལ་ན་ཉེས་བྱས་ཙམ་སྟེ། ཉེ་འཁོར་དེ་གནས་ཀྱི་མཚན་ཉིད་དང་མི་ལྡན་པའི་
ཕྱིར་རོ། །ཁྲུ་ཕྱེད་དང་དགུས་བར་ཆོད་པར་ཉལ་བ་དང་རང་གི་ཕྱོགས་ཀྱི་སྒོ་བཅད་ནས་
ཉལ་ན་ནི་ལྟུང་བ་མེད་དེ། དགག་བྱ་མེད་པའི་ཕྱིར་རོ། །སྟེང་ཁང་དང་འོག་ཁང་ལ་ཁྱེར་
གཞུན་ཏེ་ཁྱིམ་གཞན་བར་ཁང་ལྟ་བུས་བར་དུ་མ་ཆོད་པ་དང་། སྟེང་ཁང་གི་སྒོ་འོག་ཁང་
དེ་དང་འབྲེལ་བ་དང་། གཉིས་ཀ་གནས་ཀྱི་མཚན་ཉིད་དུ་གྲུབ་པ་དང་། བར་དུ་ཁྲུ་ཕྱེད་
དང་དགུས་ཡན་མན་དུ་མ་ཆོད་པ་དང་། སྒོ་རང་གི་ཕྱོགས་སུ་མ་བཅད་དམ་སྐས་རང་གི་
ཕྱོགས་སུ་མ་བརྟུལ་ན་ཁྱེར་གཞན་དེ་ཡང་ངོ་སྟེ་གནས་དེའི་ཁོངས་སུ་གཏོགས་པ་ཉིད་
ཡིན་ནོ་ཞེས་སྔ་མར་སྦྱར་ཏེ། དེ་གཉིས་གནས་གཅིག་པ་ཉིད་ཡིན་ནོ། །དེ་རྣམས་ཀྱི་
བཟློག་ཕྱོགས་ཁྱེར་གཞན་གྱིས་བར་དུ་ཆོད་པ་དང༌། མ་ཆོད་ཀྱང་སྟེང་ཁང་གི་སྒོ་འོག་
ཁང་དེ་དང་མ་འབྲེལ་བར་སྟེང་སྒོ་རྒྱབ་ཕྱོགས་སུ་བཏོད་པ་ལྟ་བུ་དང༌། སྒོ་འབྲེལ་ཡང་
གཉིས་ཀའམ་གང་རུང་གནས་ཀྱི་མཚན་ཉིད་དུ་མ་གྲུབ་པ་དང་། གྲུབ་ཀྱང་ཁྲུ་ཕྱེད་དང་

དགུས་བར་ཆོད་པ་དང་། མ་ཆོད་ཀྱང་སྒོ་རང་གི་ཕྱོགས་སུ་བཅད་པའམ་སྐས་བརྟུལ་བ་
ནི་གནས་གཅིག་པ་ཉིད་མ་ཡིན་ནོ། །དེས་ན་ཁྱེར་གཞན་གྱིས་བར་དུ་ཆོད་པའམ་སྟེང་
ཁང་གི་སྒོ་འོག་ཁང་དེ་དང་མ་འབྲེལ་བའི་གནས་སོ་སོར་ཉལ་ཡང་ལྟུང་བ་མི་འབྱུང་སྟེ།
དགག་བྱ་མེད་པའི་ཕྱིར་རོ། །གནས་ཆེན་པོ་སྟེང་གཡོགས་གཅིག་གིས་བཀབ་པ་དེའི་
ནང་གི་ཕན་ཚུན་གྱི་གྲྭ་རེ་རེར་བསྙེན་པར་རྫོགས་པ་དང་མ་རྫོགས་པ་གཉིས་ཉལ་ན་དེ་
གཉིས་ཀྱི་བར་ན་ཉེ་འཁོར་འདོམ་གང་ཙམ་དང་བཅས་པ་ནས་སྤྱོད་ལམ་བཞི་ཤོང་བའི་
གནས་ཁང་གི་ཚད་ཙམ་གྱི་ཁྱོན་གྱི་ཕ་རོལ་ན་དེ་གཉིས་ཐ་དད་པར་གྱུར་ཅིང་གནས་པ་
ནི་ཁོངས་སུ་གཏོགས་པ་ཉིད་མ་ཡིན་ནོ་ཞེས་སྔ་མར་སྦྱར་ཏེ་ལྷན་གཅིག་གནས་གཅིག་ཏུ་
གྱུར་པ་ཉིད་མ་ཡིན་ཞིང་གནས་ཐ་དད་པར་གྱུར་ཏོ་ཞེས་བྱ་བའི་ཐ་ཚིག་གོ །དེ་ཙམ་གྱིས་
བར་དུ་ཆོད་ན་ཐ་དད་པའི་བློ་སྐྱེ་ཞིང་དགག་བྱ་མི་རྫོགས་པའི་ཕྱིར་ནུབ་ལྷག་སོགས་ཀྱི་
ལྟུང་བ་མི་སྐྱེད་དོ། །ཉེ་འཁོར་འདོམ་གང་དང་བཅས་པ་ནས་སྤྱོད་ལམ་བཞི་ཤོང་བའི་
གནས་ཁང་གི་སྲིད་ལ་རྡུལ་ཁྲུ་ཕྱེད་དང་དགུ་ཡོད་དེ། དཔག་སྙེ་ལས། གནས་གཅིག་ཏུ་
ཉལ་ཡང་བར་དུ་ཁྲུ་ཕྱེད་དང་དགུས་ཆོད་ན་ལྟུང་བ་མེད་དེ་ཞེས་གསུངས་པ་ལྟར་རོ། །དེ་
ཡང་ཉེ་འཁོར་འདོམ་གང་ལ་ཁྲུ་བཞི་དང༌། སྤྱོད་ལམ་བཞིའི་འགྲེང་བའི་སྤྱོད་ལམ་ནི་
དཔངས་སུ་ཡིན་པས་འདིར་བརྩི་བྱར་མ་གྲུབ་ལ། འདུག་འཆག་ཉལ་བ་རྣམས་རིང་ཤོས་
ཀྱི་ཁོངས་སུ་ཐུང་ཤོས་བསྡུས་ནས་བརྩི་དགོས་པས། དེ་རྣམས་ཀྱི་རིང་ཤོས་ནི་ཉལ་བ་སྟེ།
རྐང་བརྐྱང་ལག་བརྐྱང་བྱས་ནས་ཉལ་བ་ལ་ཁྲུ་ཕྱེད་དང་ལྔ་ཡོད་པས་དེ་བསྣན་པས་ཁྲུ་
ཕྱེད་དང་དགུའོ། །སོ་སོར་ཐར་པའི་འགྲེལ་བ་ལུང་གི་རྣམ་བཤད་ལས་རྩིག་ཞེང་གི་ཚད་
ལ་ཁྲུ་གང་དུ་བཤད་ཀྱང་། ངེས་པ་མེད་དེ། རེ་ཁྱིམ་སོགས་ཀྱིས་བར་དུ་ཆོད་ན་ཡང་
གནས་ཁང་ཙམ་གྱིས་བར་དུ་ཆོད་པ་ཡིན་པའི་ཕྱིར་རོ། །བྱ་ཊིཀ་ལས། གནས་ཁང་ལ་ནི་
རྩིག་པ་མེད་པ་མ་ཡིན་མོད་ཀྱི། འོན་ཀྱང་འདིར་ནི་གནས་ཁང་གི་ཚད་ཙམ་གྱི་ཕ་རོལ་
ཅེས་བསྟན་པས་གནས་ཁང་གི་ནང་གི་ཚད་ཀྱི་དབང་དུ་བྱས་པ་ཡིན་གྱི་རྩིག་པ་དང་

བཅས་པ་བརྩི་བ་ནི་མ་ཡིན་ནོ། །ཞེས་གསུངས་པ་དང་། མཚོ་སྣ་པས་ཀྱང་རྩིག་ཞེང་མི་
བརྩི་བར་གསུངས་པས་ལག་ལེན་དོགས་མཐའ་བཟུང་ནས་རྩིག་ཞེང་མི་བརྩི་བ་ལེགས་
སོ། །དགེ་སློང་དང་བསྙེན་པར་མ་རྫོགས་པ་སོགས་ལྷན་ཅིག་ཉལ་བའི་ས་ཕྱོགས་དེ་ཤིང་
ལྗོན་པའི་དྲུང་དང་རྩིག་པའི་བར་དང༌། ནགས་གཞོན་ནུ་ཚང་ཚིང་གི་དྲུང་དག་ནི་གནས་
ཀྱི་ཕྱེད་ཉིད་དེ་ལྟུང་བ་ཉེས་བྱས་སྐྱེད་པ་ཉིད་དོ། །དེ་ནི་དཔེ་ཙམ་དུ་ཟད་དེ་མ་བསྐོར་བ་
དང་མ་བཀབ་པ་དང་བསྐོར་བའི་སྣ་མ་ཕྲད་པ་དང་། བྱ་སྐྱིབས་ལ་སོགས་པ་དག་ཀྱང་
རྣམ་པ་འདི་བཞིན་དུ་ཤེས་པར་བྱའོ། །དེར་ལྟུང་བྱེད་དུ་མི་འགྱུར་ཏེ་གནས་མཚན་ཉིད་
དང་མི་ལྡན་པའི་ཕྱིར་རོ། །རྩྭའམ་ནགས་ཐིབས་པོ་དང་བཅས་པ་དག་ཏུ་བུད་མེད་དང་
ལྷན་ཅིག་ཉལ་བ་ལ་ཡང་གནས་ཀྱི་ཕྱེད་ཉིད་དེ་ཉེས་བྱས་འབྱུང་ངོ༌། །འདིས་ནི་ཀུན་ནས་
བསྐོར་ལ་མ་གཡོགས་པ་དང་གནས་སུ་གྱུར་པ་མ་ཡིན་པའི་ཕྱོགས་གཞན་དག་ཀྱང་
འཕངས་པར་རིག་པར་བྱའོ་ཞེས་ཊཱི་ཀ་ལས་སོ། །ཉེ་འཁོར་དང་བཅས་པ་ནས་གནས་
ཁང་ཙམ་གྱི་ཕ་རོལ་ན་ཐ་དད་པར་གྱུར་ཅིང་གནས་པ་ནི་མ་ཡིན་ནོ་ཞེས་སྔར་སྤྱིར་བསྟན་
པ་དེ་ལ་བུད་མེད་དང་ལྷན་ཅིག་ཉལ་བ་ལ་དམིགས་ཀྱིས་བསལ་བ་བསྟན་པ་ནི། གནས་
གཅིག་ཏུ་བུད་མེད་དང་ལྷན་ཅིག་ཉལ་བ་འདི་ལ་ནི་བར་དུ་བསྒྲིབས་ཀྱང་རུང་མ་
བསྒྲིབས་ཀྱང་རུང་སྟེ་བྱ་གག་འཕུར་ནས་བབས་པའི་ལམ་སྟེ་འདོམ་དགུ་ཙམ་གྱིས་བར་
དུ་ཆོད་པ་ནི་བར་དུ་ཆོད་པར་གྱུར་པ་ཉིད་ཡིན་ནོ། །དེ་ནི་གནས་གཅིག་པ་ཉིད་དུ་མི་
འགྱུར་རོ། །ཁང་པ་ཐ་དད་ཀྱང་གནས་གཅིག་པ་ནི། གནས་ཀྱི་མཚན་ཉིད་དུ་གྲུབ་པའི་
གཡས་གཡོན་གྱི་ཁང་པ་གཉིས་ལྷན་དུ་བརྒྱུད་མོར་གནས་པ་ནང་གཅིག་ཏུ་རྒྱུ་ཞིང་དེ་
གཉིས་ཀྱི་བར་ན་གནས་གཞན་མེད་པ་མ་ཡིན་ཏེ་བར་ན་གནས་གཞན་ཡོད་པ་ཅན་ཉིད་
དང༌། ཉེ་འཁོར་གནས་སུ་གྱུར་པ་དང༌། དེ་གཉིས་ཀྱི་བར་ཁྲུ་ཕྱེད་དང་དགུས་མ་ཆོད་པ་
དང༌། སྒོ་རང་གི་ཕྱོགས་སུ་མ་བཅད་པ་ལ་ནི་སྟེང་གཡོགས་འབྲེལ་ཡོད་པ་ཐམས་ཅད་
གནས་གཅིག་པ་ཉིད་ཡིན་ནོ། །དེས་ན་བར་ན་གནས་གཞན་ཡོད་པའི་གནས་གཡས་

གཡོན་གཉིས་པོ་རེ་རེར་གཅིག་ཏུ་དགེ་སློང་དང་གཅིག་ཏུ་དགེ་ཚུལ་སོགས་ཉལ་ན་ལྟུང་
བ་དངོས་གཞིར་འགྱུར་རོ། །དེ་རྣམས་ཀྱི་བཟློག་ཕྱོགས་གཉིས་ཀའམ་གང་རུང་གནས་
ཀྱི་མཚན་ཉིད་དུ་མ་གྲུབ་པ་དང་། གྲུབ་ཀྱང་བར་གྱི་ཉེ་འཁོར་གནས་སུ་མ་གྱུར་པ་དང་།
གྱུར་ཀྱང་ཁྲུ་ཕྱེད་དང་དགུས་བར་ཆོད་པ་དང་། མ་ཆོད་ཀྱང་སྒོ་རང་གི་ཕྱོགས་སུ་བཅད་ན་
ནི་གནས་གཅིག་པ་ཉིད་མ་ཡིན་ནོ། །ཊི་ཀ་ལས། གལ་ཏེ་རྒྱུ་བའི་ལམ་(གྱི་གནས་ཀྱི་སྟེང་ཐམས་ཅད་
གཅིག་གིས་དེ་གཡོགས་པ་མ་ཡིན་ན་ནི། དེའི་ཚེ་ལྟུང་བ་མེད་དོ། །གལ་ཏེ་གཡོགས་པ་ལ་མ་
བསྐོར་བ་ཡིན་ན་ནི་འདྲ་བས་ཉེས་བྱས་སོ། །ཞེས་སོ། །གལ་ཏེ་གོང་སྨོས་བཞིན་དགེ་
སློང་རང་གི་ཆར་གཏོགས་པའི་སྒོ་སྟེ་བདག་ཉིད་དབང་བའི་སྒོ་བཅད་པས་སྒོ་གླེགས་ལ་
སོགས་པ་བཅད་པ་ལ་ནི་ཉེ་འཁོར་ཡང་གནས་ཐ་དད་པ་ཉིད་དོ། །དེས་ན་རང་དབང་
བའི་སྒོ་བཅད་ན་ཉེ་འཁོར་ནི་བུད་མེད་ལ་སོགས་པ་ཉལ་ཡང་གནས་གཅིག་ཏུ་ཉལ་བའི་
ལྟུང་བར་མི་འགྱུར་རོ། །སྒོ་དེ་རང་ལ་དབང་མེད་པས་བཅད་ཀྱང་གཞན་གྱིས་ཕྱེ་བར་
འགྱུར་བ་ལྟ་བུ་ཡིན་ན་ལྟུང་བ་འབྱུང་སྟེ། དགག་བྱ་གནས་པའི་ཕྱིར་རོ། །དགེ་སློང་ལྟུང་
བ་འབྱིན་པར་བྱེད་པ་དེ་ཁྲིམས་གྲོགས་དགེ་སློང་གཞན་ཞིག་གིས་བསྲུངས་པ་ཉིད་དང་
བུད་མེད་བདག་པོས་བསྲུངས་པ་ཉིད་ནི་རང་གི་ཆར་གཏོགས་པའི་སྒོ་བཅད་པ་དེ་དང་
འདྲའོ། །དེ་ལྟར་བསྲུངས་ན་བུད་མེད་དང་ལྷན་ཅིག་ཉལ་བའི་ཉེས་པ་མེད་དོ། །བདག་
པོ་ཞེས་པ་ནི་དཔེ་སྟེ་མ་ལ་སོགས་པས་བསྲུངས་པ་ལ་ཡང་ལྟུང་བ་མེད་པར་ཊཱི་ཀ་ལས་
གསུངས་སོ། །སྐབས་འདིར་འགྲེལ་ཆུང་ལས། བུད་མེད་ཁྱིམ་ཐབ་དང་བཅས་པར་
འདུག་པ་ནི་ཁྱིམ་གཅིག་ན་ཉལ་ཡང་ཞག་གཅིག་གིས་ལྟུང་བར་མི་འགྱུར་ཏེ། ཞག་
གཉིས་ལས་འདས་ན་ནི་རབ་ཏུ་མ་རྫོགས་པ་དང་ཉལ་བའི་ལྟུང་བར་བརྩི། ཞེས་བུད་
མེད་བདག་པོས་བསྲུངས་པ་དང་ཉལ་ན་ནི་ཞག་གཉིས་ལས་འདས་ནས་ཞག་གསུམ་
པའི་མཐར་ཐུག་གི་ཚེ་བསྙེན་པར་མ་རྫོགས་པ་དང་ལྷན་ཅིག་ཉལ་བའི་ལྟུང་བ་འབྱུང་
བར་གསུངས་སོ། །སྟེང་ངམ་འོག་གི་རིམ་ཁང་གི་ཁྱེར་གཞན་ལ་དགེ་སློང་གནས་ལ་

གཞན་ལ་བུད་མེད་གནས་པ་ལ་ནི་དཔེར་ན་དགེ་སློང་སྟེང་ཁང་ན་གནས་ན་སྐས་སྟེང་དུ་
བརྟུལ་བའམ་བསྡུས་པ་ཉིད་རང་གི་ཆར་གཏོགས་པའི་སྒོ་བཅད་པ་དེ་དང་འདྲ་བ་ཉིད་དོ་
ཞེས་སྔ་མར་སྦྱར་རོ། །སྐས་བསྡུས་ནས་ཉལ་ན་གནས་གཅིག་ཏུ་ཉལ་བའི་ཉེས་པ་མེད་དོ། །
གནས་ལས་གཞན་ཉེ་འཁོར་གནས་གཡོགས་སྐོར་མ་ཡིན་པ་ཉིད་ལ་ནི་ལྟུང་བ་ན་སྨད་དོ། །
དེ་ནི་དབྱེ་ཐང་ཀའི་སྟེང་ན་ཡོད་པའི་ཁང་བུའི་སྒོ་མ་བཅད་པའི་ནང་ན་དགེ་སློང་ཉལ་ཏེ་
དེའི་ཉེ་འཁོར་འདོམ་གང་ཚུན་ཆད་དུ་དགེ་ཚུལ་ཉལ་ན་དགེ་སློང་ལ་ཉེས་བྱས་སུ་འགྱུར་
བའི་དོན་ནོ། །གཉིས་པ་ཐུན་མོང་མིན་པ་ལ་བཞི་ལས། དང་པོ་གླེང་གཞི་ནི། ཡུལ་
མཉན་ཡོད་དུ་གང་ཟག་ཉེ་དགས་ཉོན་མོངས་པ་འདོད་ཆགས་ཀྱིས་ཉེས་པ་བསྙེན་པར་མ་
རྫོགས་པ་དང་ལྷན་ཅིག་ནུབ་གཉིས་ལས་ལྷག་པར་ཉལ་བ་ལས་ལྟུང་བྱེད་དུ་བཅས་སོ། །
གཉིས་པ་དགག་བྱ་ནི། ཆགས་པའི་རྒྱུར་འགྱུར་བ་དང་། རྒོད་བག་གི་རྒྱུར་འགྱུར་བའོ། །
གསུམ་པ་ངོ་བོ་ནི། བཅས་ལྡན་དགེ་སློང་གིས་ནད་པ་དང་ནད་གཡོག་གི་དབང་སོགས་
མ་ཡིན་པར་བསྙེན་པར་མ་རྫོགས་པའམ་ཕམ་པ་བྱུང་བ་དང་གནས་མཚན་ཉིད་པར་
གཉིས་ཀ་ཉལ་བའི་སྤྱོད་ལམ་གྱིས་གཉིད་ལོག་ཅིང་མཚན་མོ་གསུམ་པ་མཐར་ཐུག་པ་
ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་
ལག་གི་མཚན་ཉིད་ནི། བསྙེན་པར་མ་རྫོགས་པ་དང་ལྷན་ཅིག་གནས་གཅིག་ཏུ་མཚན་
མོ་གསུམ་པ་ལ་ཉལ་ནའོ། །མཐར་རོ། །ཞེས་གསུངས་ཏེ། གང་བྱས་ན་བསྙེན་པར་མ་
རྫོགས་པ་དང་ལྷན་ཅིག་ཉལ་བའི་ལྟུང་བྱེད་དུ་འགྱུར་ཞེ་ན། དགེ་སློང་གིས་བསྙེན་པར་
མུ་རྫོགས་པ་དགེ་ཚུལ་ལ་སོགས་པ་དང་ལྷན་ཅིག་ཇི་སྐད་བཤད་པའི་གནས་གཅིག་ཏུ་
མཚན་མོ་གཉིས་ཉལ་དུ་གནང་ཡང་མཚན་མོ་གསུམ་པ་ལ་གཉིས་ཀ་ཉལ་ཏེ་གཉིས་ཀཾ་
གཉིད་ལོག་ན་ལྟུང་བྱེད་དུ་འགྱུར་བའོ། །ཁྲི་ཀ་ལས། ལྷན་ཅིག་ཅེས་སྨོས་པས་ནི་གལ་ཏེ་
བསྙེན་པར་རྫོགས་པ་དང་བསྙེན་པར་མ་རྫོགས་པ་གཉིས་ཀ་ཉལ་ཞིང་སྤྱོད་ལམ་དེ་ཉིད་
ཀྱིས་གཉིད་ལོག་ན་དེའི་ཚེ་དངོས་གཞིར་འགྱུར་བ་བསྟན་ཏོ། །གཅིག་སྤྱོད་ལམ་གཞན་

གྱིས་ཉལ་ན་ནི་ཉེས་བྱས་སོ། །གཅིག་སྤྱོད་ལམ་གཞན་གྱིས་གཉིད་མི་ལོག་པར་བྱེད་ཅིང་
གཅིག་ཉལ་བ་ལ་ནི་ལྟུང་བ་མེད་དེ། ལྷན་ཅིག་གཉིད་ལོག་པ་མ་གྲུབ་པའི་ཕྱིར་རོ། །
ཞེས་སོ། །གཉིས་ཀ་ཉལ་ཡང་གང་རུང་གཅིག་གཉིད་མ་ལོག་པར་མཚན་མོ་འདས་པ་
ལའང་ཉེས་བྱས་སོ། །མི་ལས་གཞན་པའི་མི་མ་ཡིན་པ་དང་དུད་འགྲོ་སོགས་དང་ལྷན་
ཅིག་མཚན་མོ་འདས་པར་ཉལ་བ་ལ་རིམ་བཞིན་ཉེས་བྱས་དང་ཉེས་བྱས་ཕྲ་མོར་འགྱུར་
རོ། །མཚན་མོ་གསུམ་པའི་དུས་ནམ་གྱི་ཚེ་ན་ལྟུང་བར་འགྱུར་ཞེ་ན། མཚན་མོ་གསུམ་
པའི་མཐར་ཏེ་སྐྱ་རེངས་དང་པོ་ཤར་བའི་མདུན་རོལ་ཀྱི་སྐད་ཅིག་མ་ལ་དངོས་གཞིར་
འགྱུར་རོ། །ཉིན་བཞི་པའི་སྐྱ་རེངས་ཤར་ན་ལྟུང་བ་རྫོགས་ཏེ། དཔག་སྟེ་ལས། ན་བ་
སོགས་ཀྱི་རྐྱེན་དགོས་མེད་པར་ནུབ་གསུམ་འདས་ནས་བཞི་པའི་སྐྱ་རེངས་ཤར་ནའོ། །
ཞེས་གསུངས་པ་ལྟར་རོ། །གཉིས་པ་སེལ་བ་ནི། མདུན་རོལ་ཏུ་ནི་ཉེས་བྱས་སོ། །ཞེས་
གསུངས་ཏེ། མཚན་མོ་གསུམ་པའི་མཐའི་སྐད་ཅིག་གི་མདུན་རོལ་ཏུ་ནི་སྦྱོར་བའི་ཉེས་
བྱས་སོ། །སྔར་ཉིན་མོ་ཐ་དད་པ་ཉིད་ཀྱང་ངོ་ཞེས་བྱ་བས་ཉིན་མོ་ནི་མཚན་མོ་ལས་ལྟུང་
བ་ཐ་དད་པ་ཉིད་ཡིན་ནོ་ཞེས་བསྟན་པའི་སྐབས་དེ་ལས་ཉེས་བྱས་འདི་གཞན་ཡིན་ནོ་
ཞེས་ཊཱི་ཀ་ལས་སོ། །གསུམ་པ་ལྟུང་བ་མེད་པ་ནི། ལམ་གྱིས་དུབ་པ་གླུ་བ་ལ་ནི་ཉེས་པ་
མེད་དོ། །མཐར་ཡང་དེ་བཞིན་ནོ། །དགེ་སློང་གིས་བྱར་མི་རུང་བ་ཡོད་ན་དེ་སྒྲུབ་པར་
བྱེད་པ་དང་ལྷན་ཅིག་པའི་ནད་པ་དང་ནད་གཡོག་ལ་ཡང་ངོ་། །དགེ་ཚུལ་དང་ཡང་ངོ་། །
དེ་དང་ལྡན་པ་ལའོ། །གནས་དེ་ན་དགེ་སློང་སྡིག་ཅན་ཉེ་བར་གྱུར་པ་ཉིད་ནའོ། །དེ་སྤྲུག་
པ་ལ་འབད་པ་བྱས་སམ་བྱེད་པ་ལའོ། །གནས་པར་ཁས་བླངས་ན་དུས་ཕྱི་མ་དང་སྔ་
མའི་གཉིས་པོ་དག་ལ་བབ་པ་ནའོ། །ཞེས་གསུངས་ཏེ། ལམ་གྱིས་དུབ་པ་སྨྲ་བ་སྟེ་ངལ་
ཞིང་ཐང་ཆད་དེ་གཉིད་བྲོ་བ་ལ་ནི་གལ་ཏེ་བསྙེན་པར་མ་རྫོགས་པ་མེད་པའི་གནས་རྙེད་
པ་མེད་ན་མཚན་མོ་གསུམ་པའི་མཐའི་མདུན་རོལ་ཏུ་གཉིད་ལོག་པ་ལ་ཉེས་པ་མེད་དོ། །
མཐའི་མདུན་རོལ་ཏུ་ཉལ་བས་མྱུ་བ་སངས་ན་མཐར་ནི་ཉེས་པར་འགྱུར་བར་ཊཱི་ཀ་ལས་

[rགསུངས་སོ། །གལ་ཏེ་སླུ་བ་མ་སངས་ན་ནི་མཚན་མོ་གསུམ་པའི་མཐུར་ཡང་གཉིད་ལོག་
པ་ལ་ཉེས་པ་མེད་པ་ནི་མདུན་རོལ་ཏུ་ཉེས་པ་མེད་པ་དེ་བཞིན་ནོ། །མདོ་ཚིག་དེ་གཉིས་
ཀྱི་དོན་འགྲེལ་ཆུང་ལས་ནི་ལམ་གྱིས་དུབ་པའི་དགེ་སློང་གིས་ཞག་གསུམ་གྱི་(མཇུག་གི་》སྐྱ་
རེངས་མ་བྱུང་ཚུན་ཆད་ལྡང་བར་བསམས་ཏེ་ཉལ་བ་ལ་ཉེས་པ་མེད་པ་དང༌། དེ་ལྟར་
ཉལ་བ་ན་ཐལ་བྱུང་གཉིད་ལོག་སྟེ་སྐྱ་རེངས་བྱུང་ཡང་ཉེས་པ་མེད་ཅེས་པའི་དོན་དུ་
བཤད་དོ། །དགེ་སློང་གིས་བྱར་མི་རུང་བ་བྱིན་ལེན་ལ་སོགས་པ་བྱ་དགོས་པ་ཡོད་ན་དེ་
སྒྲུབ་པར་བྱེད་པ་བསྙེན་པར་མ་རྫོགས་པ་དེ་དང་ལྷན་ཅིག་ཉལ་བར་བྱེད་པའི་དགེ་སློང་
ནད་པ་དང་ནད་གཡོག་ལ་ཡང་ངོ་སྟེ་མདུན་རོལ་ཏུ་དང་མཐར་ཡང་ཉེས་པ་མེད་པ་སྔ་མ་
དེ་བཞིན་ནོ། གཞན་ལ་ནི་མ་ཡིན་ནོ་ཞེས་རང་འགྲེལ་ལས་སོ། །དེ་ཡང་དགེ་སློང་ནད་པ་
ལ་སོགས་པ་རྟོག་ཅིང་བྱིན་ལེན་བྱ་བའི་ཕྱིར་དགེ་སྦྱོང་བཞག་སྟེ་དགེ་སྦྱོང་དེ་གཞན་དུ་
བསྙལ་ན་གནས་མེད་དམ། ནད་པ་ལ་མི་བདེ་ན་དྲུང་དུ་བསྙལ་ན་ཡང་ལྟུང་བར་མི་
འགྱུར་ཞེས་འགྲེལ་ཆུང་ལས་གསུངས་སོ། །རང་གི་དགེ་ཚུལ་དང་ལྷན་ཅིག་ཉལ་བ་ལ་
ཡང་ངོ་སྟེ་མདུན་རོལ་དང་མཐར་ཡང་ཉེས་པ་མེད་དོ། །གང་ལ་ཉེས་པ་མེད་ཅེ་ན། དགེ་
ཚུལ་དེ་དང་ལྡན་པ་དགེ་སློང་ལ་ཉེས་པ་མེད་པའོ། །འགྲེལ་ཆུང་ལས། དགེ་སློང་སློབ་
མའམ་ཉེ་གནས་དགེ་སྦྱོང་ཡོད་པ་ནི་དགེ་སྦྱོང་དེ་དང་ལྷན་ཅིག་ཉལ་ཡང་ལྟུང་བར་མི་
འགྱུར་ཏེ་ཞེས་སོ། །གང་གི་ཚེ་ཉེས་པ་མེད་ཅེ་ན། གནས་དེ་ན་དགེ་ཚུལ་སྡིག་ལྟ་ལ་
འགོད་པར་འགྱུར་བའམ་ལམ་གཉིས་སུ་མི་ཚངས་པར་སྤྱོད་པས་སུན་འབྱིན་པར་བྱེད་
པའི་དགེ་སློང་སྡིག་ཅན་ཉེ་བར་གནས་པར་གྱུར་པ་ཉིད་ན་བདག་གི་སློབ་མ་དགེ་ཚུལ་
དང་ལྷན་དུ་ནུབ་གཉིས་ལས་ལྷག་པར་ཉལ་ཡང་ཉེས་པ་མེད་པའོ། །ཅི་དེའི་ཚེ་དགེ་ཚུལ་
དེ་དང་ལྡན་པ་ཐམས་ཅད་ལ་ཉེས་པ་མེད་དམ་ཞེ་ན། དགེ་ཚུལ་དང་ལྡན་པའི་དགེ་སློང་
གིས་དགེ་སློང་སྡིག་ཅན་དེ་གནས་དེ་ནས་གནས་གཞན་དུ་རེ་ཞིག་གམ་གཏན་དུ་སྤྲུག་པ་
སྟེ་བསྐྲད་པ་ལ་འབད་པ་སྔར་བྱས་སམ་ད་ལྟ་བྱེད་པ་ལ་ཉེས་པ་མེད་པའོ། །གཞན་ལ་ནི་

མ་ཡིན་ནོ། །དུས་ཐམས་ཅད་དུ་ཉེས་པ་མེད་དམ་ཞེ་ན། དབྱར་སྔ་ཕྱི་གང་རུང་གནས་
པར་ཁས་བླངས་ན་ཉེས་པ་མེད་དོ། །དེ་ཡང་དབྱར་སྔ་མ་ཁས་བླངས་ན་ནི་དེའི་ཟླ་བ་
གསུམ་གྱི་དང་པོ་ཟླ་བ་གཅིག་མ་གཏོགས་པ་དུས་ཕྱི་མ་ཟླ་བ་གཉིས་པོ་དག་ལ་བབ་པ་
དང༌། དབྱར་ཕྱི་མ་ཁས་བླངས་ན་ནི་དེའི་ཟླ་བ་གསུམ་གྱི་ཐ་མ་ཟླ་བ་གཅིག་མ་གཏོགས་
པ་སྔ་མའི་ཟླ་བ་གཉིས་པོ་སྟེ་དབྱར་སྔ་ཕྱི་གཉིས་ཀྱི་ཟླ་བ་གཉིས་པོ་དག་ལ་བབ་ན་ཉེས་
པ་མེད་པའོ། །དེས་ན་དབྱར་གནས་པར་ཁས་མ་བླངས་པ་དང་། ཁས་བླངས་ཀྱང་དབྱར་
སྔ་མའི་ཟླ་བ་དང་པོ་དང་ཕྱི་མའི་ཟླ་བ་ཐ་མ་ལ་ནི་ཉེས་པར་འགྱུར་རོ། །དེ་ལྟར་དབྱར་སྔ་
མའི་ཟླ་བ་ཐ་མ་ལ་བབ་ན་ཉེས་པར་མི་འགྱུར་བར་གཞུང་འདིའི་རྒྱ་བོད་ཀྱི་འགྲེལ་པ་
མཐོང་ཚད་ཕལ་ཆེ་བ་དང་། སོར་འགྲེལ་ཀུན་བཏུས་སོགས་ལས་གསུངས་ཀྱང་དབྱར་ཕྱི་
མའི་ཟླ་བ་ཐ་མ་ལ་བབ་ན་ཉེས་པར་འགྱུར་བ་བཞིན་དུ་ཉེས་པར་འགྱུར་དགོས་པ་འདྲ་
བས་བརྟག་པར་བྱའོ། །བཞི་པ་བསླབ་བྱ་གཞན་བསྟན་པ་ནི། དེས་ལྷག་པར་གནས་
པར་མི་བྱ་བ་ཉིད་དོ། །གནས་པར་ཁས་བླངས་པ་སྔ་མ་ཤོས་མི་བྱ་བ་ཉིད་དོ། །སྔ་མ་ནི་
མི་བསྲུང་བར་བྱ་བ་ཉིད་དོ། །དེས་དགེ་ཚུལ་ཉེ་བར་མ་བཞག་པ་ཉེ་བར་གཞག་པར་མི་
བྱའོ། །ལམ་དུ་དགེ་ཚུལ་གཉིད་བྲོ་བས་སྨྱུ་བར་གྱུར་ན་མདུན་དུ་བཏང་སྟེ་འགྲོ་བར་བྱའོ། །
གལ་ཏེ་བུ་བ་ཚ་བར་གྱུར་ན་དེ་ལ་ནངས་པར་གྱི་དུས་སུ་ཁ་ཟས་སྦྱིན་པར་བྱའོ། །གལ་ཏེ་
དྲོ་གར་ཡང་ན་དེའི་ཚེ་ཡང་ངོ༌། །ཞེས་གསུངས་ཏེ། སྡིག་ཅན་ཉེ་བར་འོངས་ན་དབྱར་
གནས་པར་ཁས་བླངས་པའི་དགེ་སློང་དེས་ཟླ་བ་གཉིས་ལས་ལྷག་པར་གནས་པར་མི་བྱ་
བ་ཉིད་དོ། །ཊི་ཀ་ལས། འདི་ནི་དབྱར་གནས་པར་ཁས་བླངས་པ་ཕྱི་མ་ཤོས་ཀྱི་དབང་དུ་
བྱས་ཏེ་སྨྲས་པ་ཡིན་ནོ། །དབྱར་གནས་པར་ཁས་བླངས་པ་སྔ་མ་ཤོས་ལ་ནི་མ་སྨྲས་ཀྱང་
གྲུབ་པའི་ཕྱིར་རོ། །ཞེས་སོ། །དགེ་ཚུལ་དང་ལྡན་པའི་དགེ་སློང་དེས་དགེ་སློང་སྡིག་ཅན་
ཉེ་བར་འོངས་པའམ་སྔར་ནས་སྡིག་ཅན་ཉེ་བར་གནས་པའི་གནས་སུ་དབྱར་གནས་པར་
ཁས་བླངས་པ་སྔ་མ་ཤོས་ཁས་བླང་བར་མི་བྱ་བ་ཉིད་དོ། །དབྱར་སྔ་མ་ཁས་བླངས་པའི་

འོག་ཏུ་སྡིག་ཅན་ཉེ་བར་གྱུར་ན་སྔ་མ་ཟླ་བ་གཅིག་ནི་དགེ་སློང་དེས་མི་བསྲུང་བར་བྱ་བ་
ཉིད་དོ། །ཚུལ་ཕྱི་མ་ཡོད་པས་སྔ་མ་དྲལ་ཏེ་དགེ་སྦྱོང་ཁྲིད་ལ་སོང་ཞིག་ཅེས་འགྲེལ་ཆུང་
ལས་སོ། །རང་གི་གནས་ན་དགེ་སློང་སྡིག་ཅན་གནས་པར་གྱུར་པའི་དགེ་སློང་དེས་དགེ་
ཚུལ་སྔར་ཉེ་བར་མ་བཞུག་པ་གནས་སྦྱིན་པ་ལ་སོགས་པས་ཉེ་བར་གཞུག་པར་མི་བྱའོ། །
དགེ་སློང་སྡིག་ཅན་ཉེ་བར་གནས་པ་ལ་སོགས་པའི་དབང་གིས་དགེ་སློང་དེས་དགེ་ཚུལ་
ཁྲིད་དེ་ལམ་དུ་འགྲོ་བ་ན་དགེ་ཚུལ་གཉིད་བྲོ་བས་རྨ་ཞིང་ཡུར་བར་གྱུར་པ་ན་དགེ་ཚུལ་
མདུན་དུ་བཏང་སྟེ་འགྲོ་བར་བྱའོ། །དགེ་ཚུལ་ལམ་དུ་ཞུགས་པ་དེ་གལ་ཏེ་བཀྲེས་ཤིང་
བྲུ་བ་ཚ་བར་གྱུར་ན་སྟེ་ལྟོགས་པར་གྱུར་ན་དགེ་ཚུལ་དེ་ལ་ནངས་པར་གྱི་དུས་སུ་ཁ་ཟས་
ཁྱེའུ་སུས་སྦྱིན་པར་བྱའོ། །གལ་ཏེ་དགེ་ཚུལ་དེ་དྲོ་གར་བབ་པ་ན་ཡང་བཀྲེས་པར་གྱུར་
ན་སྔར་ཟས་བྱིན་ཡང་དྲོ་ག་དེའི་ཚེ་ཡང་ངོ་སྟེ་ཁ་ཟས་སྦྱིན་པར་བྱའོ་ཞེས་སྔ་མར་སྦྱར་རོ། །
བསྙེན་པར་མ་རྫོགས་པ་དང་ལྷན་ཅིག་ཉལ་བའི་ལྟུང་བྱེད་དོ།། །།
གསུམ་པ་ལྟ་བ་ཉམས་པ་ལས་གྱུར་པ་སྡིག་ལྟ་མི་གཏོང་བའི་ལྟུང་བ་ལ་བཞི་ལས། དང་
པོ་གླེང་གཞི་ནི། ཡུལ་མཉན་ཡོད་དུ་གང་ཟག་འཆི་ལྟས་ཀྱིས་ཉོན་མོངས་པ་ལྟ་བའི་ཀུན་
སྦྱོར་གྱིས་ཉེས་པ་སྟོན་པས་ཐར་བ་ལ་བར་དུ་གཅོད་པའི་ཆོས་སུ་གསུངས་པ་རྣམས་ཀྱིས་
བར་དུ་གཅོད་པར་མི་བྱེད་པར་འཛིན་པའི་སྡིག་པའི་ལྟ་བ་བཟློག་ཀྱང་མ་བཏང་བ་ལས་
ལྟུང་བྱེད་དུ་བཅས་སོ། །གཉིས་པ་དགག་བྱ་ནི། སྡིག་པ་ཅན་གྱི་ལྟ་བ་འཛིན་པས་ངོ་བོ་
ཉིད་ཀྱིས་དགག་བྱར་གྱུར་པ་དང༌། དགེ་འདུན་གྱིས་བཟློག་ཀྱང་མི་གཏོང་བས་རང་
རིགས་ཀྱི་དགེ་འདུན་ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་
ཕྱོགས་འགའ་ལ་སྡིག་ལྟ་སྐྱེས་པ་ངག་མཚན་ཉིད་ལྔ་ལྡན་གྱིས་སྨྲས་པ་དེ་བཞམས་བསྒོ་
དང་གསོལ་བཞིའི་ལས་ཀྱིས་བཟློག་ཀྱང་མི་གཏོང་བ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། ཇི་
ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་དག་ཡིན་པ་དེ་

དག་བསྟེན་ཀྱང་བར་དུ་གཅོད་པར་མི་འགྱུར་ཏེ། དེ་ལྟར་བཅོམ་ལྡན་འདས་ཀྱིས་ཆོས་
བསྟན་པ་བདག་གིས་ཤེས་སོ་ཞེས་བྱ་བ་ལ་སོགས་པར་འཇུག་པའི་ཚིག་མི་གཏོང་བ་ལའོ། །
ཞེས་གསུངས་ཏེ། དགེ་འདུན་དབྱེན་བྱེད་པའི་དགེ་འདུན་ལྷག་མའི་སྐབས་སུ་བསྒོ་བ་
ལས་གྱུར་པའི་མཚན་ཉིད་ཐུན་མོང་པ་སྔར་བསྟན་པ་གང་ཡིན་པ་དེ་དག་ཐམས་ཅད་
སྐབས་འདིར་ཡང་ཁས་བླངས་ནས། གང་ལ་ལྟ་བའི་རྣམ་པ་མི་གཏོང་བའི་ལྟུང་བྱེད་དུ་
འགྱུར་ཞེ་ན། ཚུལ་ཇི་ལྟར་བཅོམ་ལྡན་འདས་ཀྱིས་ཐར་བའི་ལམ་གྱི་བར་དུ་གཅོད་པའི་
ཆོས་སུ་གསུངས་པ་ཕམ་པ་ལ་སོགས་པ་ལྟུང་བ་སྡེ་ལྔ་དང་འདོད་པ་གང་དག་ཡིན་པ་དེ་
དག་བསྟེན་ཀྱང་བར་དུ་གཅོད་པར་མི་འགྱུར་ཏེ། ལྟུང་བ་སྡེ་ལྔ་ལ་སོགས་པས་ཐར་བ་ལ་
བར་དུ་གཅོད་ཅེས་དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་དེ་ནི་བར་དུ་མི་གཅོད་
པ་དེ་ལྟར་བདག་གིས་ཤེས་སོ་ཞེས་བྱ་བ་ལ་སོགས་པར་བརྗོད་པར་འཇུག་པའི་ཚིག་
བཞམས་བསྒོ་དང་གསོལ་བཞིའི་ལས་ཀྱིས་བཟློག་ཀྱང་མི་གཏོང་བ་ལ་ལྟུང་བྱེད་དུ་
འགྱུར་བའོ། །རང་འགྲེལ་ལས། འདིར་སོགས་པའི་སྒྲ་ནི་ལྟ་བ་དང་འབྲེལ་བ་གཞན་
རྣམས་ཀྱང་ཉེ་བར་བསྡུས་པའི་དོན་ནོ། །ལྟ་བ་དང་འབྲེལ་བ་ཐམས་ཅད་ལ་ཆོ་ག་འདི་
འཇུག་པ་སྟེ། དེ་རྣམས་ཐམས་ཅད་ལོག་པའི་ལམ་དུ་རྟོགས་པར་འགྱུར་བ་ཉིད་ཀྱི་ཕྱིར་རོ། །
ཞེས་སོ། །འོན་ཀྱང་དགེ་རྩ་གཅོད་བྱེད་ཀྱི་ལོག་ལྟ་ནི་མ་ཡིན་ཏེ། དེ་སྐྱེས་ན་སྡོམ་པ་
གཏོང་བའི་ཕྱིར་རོ། །སྡོམ་པ་བཏང་བ་ན་དེ་ལ་ཟློག་བྱེད་ཀྱི་ལས་དང་སྨད་པ་དང་གནས་
ནས་དབྱུང་བའི་ལས་བརྗོད་པ་མེད་དོ། །འདི་ལ་བཟློག་པའི་སྐབས་ལྟུང་བ་ཇི་ལྟར་
འབྱུང་ཚུལ་སོར་འགྲེལ་མཛད་བྱང་མེད་པ་ལས། ཐོག་མ་ལ་ནི་ལན་གཅིག་ཚིག་འཇམ་
པོས་བསྒོ་བ་དང་། དགེ་འདུན་ཚོགས་ཏེ་ཆོས་བཞིན་ལན་གསུམ་བསྒོ་སྟེ། མ་མཉན་ན་
ཉེས་བྱས་བཞི་དང་ལྟུང་བ་གཅིག་འབྱུང་བར་འགྱུར། ཞེས་གསུངས་སོ། །གཉིས་པ་
བསླབ་བྱ་ནི། དེ་ལ་གསོལ་བས་སྨད་པ་ཉིད་བྱ་སྟེ་དེའི་འོག་ཏུའོ། །ཞེས་གསུངས་ཏེ། ལྟ་
བའི་རྣམ་པ་མི་གཏོང་བའི་དགེ་སློང་དེ་ལ་གསོལ་བ་དང་བཞིའི་ལས་བྱ་བས་སྤྱི་ཞིང་སྨད་

པ་ཉིད་དང་གནས་ནས་དབྱུང་བ་གཉིས་ཆོ་ག་གཅིག་གིས་ཅིག་ཆར་དུ་བྱ་སྟེ་དེ་ཡང་བསྒོ་
བའི་ལས་བརྗོད་པ་གསུམ་པ་ལ་སྡིག་ལྟ་མི་གཏོང་བ་དེའི་འོག་ཏུ་བྱའོ། །དེ་ལ་ལས་ནི་
ལུང་དང་ཀརྨ་ཤ་ཏཾ་ལས། གནས་ནས་དབྱུང་བའི་ལས་བགྱི་སྟེ་གདོལ་བུ་བཞིན་དུ་སྨད་
པར་བགྱི་ཞིང་མཆོག་ཏུ་སྨད་པར་བགྱིའོ། །འདི་ནི་གསོལ་བའོ་ཞེས་བྱ་བ་ལ་སོགས་པའོ། །
འདིའི་ལྟུང་བ་ཕྱིར་འཆོས་པར་བྱེད་པ་ལ་དང་པོར་དགེ་འདུན་ལ་བཟོད་པ་གསོལ་བའི་
སྔགས་ལན་གསུམ་བརྗོད་དེ། དེ་ནས་དགེ་འདུན་གྱིས་གསོལ་བཞིའི་ལས་ཀྱིས་བཟོད་
པ་མཛད་ནས་གཟོད་ལྟུང་བ་ཆོས་བཞིན་དུ་ཕྱིར་བཅོས་པར་བྱའོ། །སྡིག་པ་ཅན་གྱི་ལྟ་
བའི་རྣམ་པ་མི་གཏོང་བའི་ལྟུང་བྱེད་དོ།། །།
བཞི་པ་གྲོགས་ངན་བསྟེན་པ་ལས་གྱུར་པ་ལ་གཉིས། དགེ་སློང་ལས་གྱུར་པ་སྤངས་པ་
རྗེས་སུ་ཕྱོགས་པ་དང་། དགེ་ཚུལ་ལས་གྱུར་པ་བསྙིལ་བ་སྡུད་པའི་ལྟུང་བའོ། །དང་པོ་ལ་
བཞི་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་
སྡིག་པ་འདོད་པས་ཉེས་པ་དགེ་སློང་འཆི་ལྟས་ཀྱིས་ལྟ་བ་མི་གཏོང་བས་གནས་དབྱུང་
བྱས་པ་ལ་གཏམ་འདྲེ་བ་སོགས་མཐུན་འཇུག་བྱས་པ་ལས་ལྟུང་བྱེད་དུ་བཅས་སོ། །
གཉིས་པ་དགག་བྱ་ནི། རང་རིགས་ལ་གནོད་པའོ། །གསུམ་པ་ངོ་བོ་ནི། དགེ་འདུན་
གྱིས་གནས་ནས་ཕྱུང་བའི་དགེ་སློང་ནད་པ་མ་ཡིན་པ་ལ་བཅས་ལྡན་དགེ་སློང་གཞན་
གྱིས་ཤེས་བཞིན་དུ་དགོས་པ་ཆེར་མེད་པར་ཆོས་དང་ཟང་ཟིང་གི་ལོངས་སྤྱོད་བྱས་པའམ་
གནས་གཅིག་ཏུ་ལྷན་ཅིག་ཉལ་ནས་མཚན་མོའི་མཐའ་འདས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི།
ཤེས་གཙོའོ། །དེ་སྐད་སྨྲས་པས་སྤངས་པ་ཕྱིར་བཅོས་པ་ཉིད་མ་བྱས་པའི་དགེ་སློང་ལའོ། །
ལུང་དབོག་པ་དང་དམིགས་ཀྱིས་འདྲི་བ་དང་གནས་དང་རྗེས་སུ་བསྟན་པ་དང་གདམས་
ངག་སྦྱིན་ནའོ། །ལྟ་བ་སྨྲ་ནའོ། །ཟང་ཟིང་གི་ལོངས་སྤྱོད་བྱེད་ནའོ། །བསྙེན་བཀུར་
བདག་གིར་བྱེད་ནའོ། །གནས་སུ་ལྷན་ཅིག་ཉལ་ན་ཡང་ངོ་། །མཐར་རོ། །མཚན་མོའིའོ། །

གཞན་གྱིས་བསྒུལ་ན་ཡང་ངོ་། །ཞེས་གསུངས་ཏེ། སྤངས་པ་རྗེས་སུ་ཕྱོགས་པའི་ལྟུང་
བྱེད་ཀྱི་བྱེད་པ་པོ་གང་ཞེ་ན། འདུ་ཤེས་གཙོ་ཆེར་བྱེད་པ་པོའོ། །གང་ལ་གཙོ་ཆེ་ཞེ་ན།
བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་དག་ཡིན་པ་དེ་དག་
བསྟེན་ཀྱང་བར་དུ་གཅོད་པར་མི་འགྱུར་ཏེ་ཞེས་སོགས་ཀྱི་ཚིག་དེ་སྐད་སྨྲས་པས་ལྟ་བའི་
རྣམ་པ་མི་གཏོང་བའི་ལྟུང་བྱེད་བྱུང་ནས་དགེ་འདུན་གྱིས་གནས་ནས་ཕྱུང་སྟེ་ཆོས་དང་
ཟང་ཟིང་གིས་སྤངས་པ་ན་ཉེས་པ་ཕྱིར་བཅོས་པ་ཉིད་མ་བྱས་པ་སྟེ་བཟོད་པ་གསོལ་བ་
མ་བྱས་པའི་དགེ་སློང་ལ་ཤེས་གཙོའོ་ཞེས་སྦྱར་ཏེ་ཡུལ་དེ་ལ་བསམ་པས་དེར་འདུ་ཤེས་
པ་ནི་ཡན་ལག་གི་གཙོ་བོའོ། །སྡིག་ལྟ་མི་གཏོང་བ་གནས་ནས་ཕྱུང་བ་ནི་གླེང་གཞི་དང་
མཐུན་པར་བཤད་པ་ཙམ་ཡིན་གྱི་གནས་ནས་ཕྱུང་བ་གཞན་རྣམས་ཀྱང་དེས་མཚོན་ནས་
ལྟུང་བའི་ཡུལ་དུ་ཤེས་པར་བྱའོ། །གང་བྱས་ན་ལྟུང་བྱེད་དུ་འགྱུར་ཞེ་ན། དགེ་སློང་
སྤངས་པ་དེ་ལ་ལུང་དབོག་པ་སྦྱིན་པ་དང་། ཚིག་གམ་དོན་ལ་ཐེ་ཚོམ་ཟ་བ་དམིགས་
ཀྱིས་འདྲི་བ་ལ་ལན་སྦྱིན་པ་དང་། གནས་འཆའ་བ་སྦྱིན་པ་དང་། རྗེས་སུ་བསྟན་པ་སྦྱིན་
པ་དང་གཾདམས་ངག་སྦྱིན་ན་ལྟུང་བྱེད་དུ་འགྱུར་བའོ། །དགེ་སློང་སྤངསཾ་པ་དེ་ལ་ཁྱོད་
ཉེས་པ་མེད་དེ་དགེ་འདུན་གྱིས་བསྐྲད་པར་མི་རིགས་པར་རང་གིས་སེམས་སོ་ཞེས་
སོགས་རང་གི་ལྟ་བ་སྨྲ་ན་ལྟུང་བྱེད་དུ་འགྱུར་བའོ། །སྤངས་པ་དེ་ལ་ལྷུང་བཟེད་དང་ཟས་
གོས་ལ་སོགས་པ་ཟང་ཟིང་གི་ལོངས་སྤྱོད་སྦྱིན་པར་བྱེད་ན་ལྟུང་བྱེད་དུ་འགྱུར་བའོ། ། །
དགེ་སློང་སྤངས་པ་དེས་རང་ལ་ཚུར་བསྙེན་བཀུར་བྱེད་ན་དེ་དང་དུ་ལེན་ཞིང་བདག་གིར་
བྱེད་ན་ལྟུང་བྱེད་དུ་འགྱུར་བའོ། །སྤངས་པ་དེ་དང་གནས་གཅིག་གི་ནང་ཁོངས་སུ་ལྷན་
ཅིག་ཉལ་ན་ཡང་ངོ་སྟེ་ལྟུང་བྱེད་དུ་འགྱུར་རོ། །གང་གི་ཚེ་ན་དེ་དང་ཉལ་བའི་ལྟུང་བྱེད་དུ་
འགྱུར་ཞེ་ན། མཐར་རོ། །གང་གི་མཐར་ཞེ་ན། མཚན་མོའི་མཐར་ཏེ་སྐྱ་རེངས་འཆར་
བར་བྱེད་ནའོ། །གོང་དུ་བཤད་པ་དེ་དག་ལས་གཞན་སྤངས་པ་དེ་དང་ལྷན་ཅིག་འདག་
རྫས་ཙམ་གྱིས་བསྲུལ་ན་སྟེ་འདུ་འཛིའམ་བྱ་བ་བྱེད་ན་ཡང་ལྟུང་བྱེད་འབྱུང་ངོ༌། །སྡིག་ལྟ་
329

སྨྲ་བའི་དགེ་སློང་མ་གནས་ནས་ཕྱུང་བ་སོགས་དང་ལོངས་སྤྱོད་གཅིག་པ་སོགས་བྱས་ན་
ཉེས་བྱས་འབྱུང་བར་ཞུ་བ་ལས་གསུངས་སོ། །གཉིས་པ་སེལ་བ་ནི། ནད་པ་དང་ལྟ་བ་
དང་དབྲལ་ཁར་གཏོགས་པའི་དོན་གྱིས་ནི་མ་གཏོགས་སོ། །ཞེས་གསུངས་ཏེ། གནས་ནས་
ཕྱུང་བ་དེ་ནད་པ་ཡིན་པ་དང་ཡང་ན་གནས་ནས་ཕྱུང་བ་དེའི་སྡིག་པ་ཅན་གྱི་ལྟ་བ་དང་
དབྲལ་བར་གཏོགས་པའི་དོན་གྱིས་ནི་སྲུལ་ཡང་ལྟུང་བ་བསྐྱེད་པ་ལ་མ་གཏོགས་སོ། །
དགེ་སློང་སྤུངས་པའི་རྗེས་སུ་ཕྱོགས་པའི་ལྟུང་བྱེད་དོ།། །།
གཉིས་པ་དགེ་ཚུལ་ལས་གྱུར་པ་བསྙིལ་བ་སྡུད་པའི་ལྟུང་བ་ལ་གཉིས། བསླབ་བྱ་དང༌།
ཡན་ལག་གི་མཚན་ཉིད་དོ། །དང་པོ་ནི། ཚིག་དེ་ཉིད་ལ་ཞུགས་པ་མི་གཏོང་ན་དགེ་ཚུལ་
བསྙིལ་བར་བྱའོ། །ཁྱོད་ལ་དང་པོར་གསོལ་བ་དང་བཞིའི་ལས་དང་དེའི་འོག་ཏུ་བསྙིལ་
བ་རྩོམ་མོ་ཞེས་བྱ་བ་དང་། གསོལ་བ་བྱས་སོ། །ལས་བརྗོད་པ་དང་པོ་དང་གཉིས་པ་
ཡང་བྱས་ཟིན་གྱིས་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་འདི་ཐོངས་ཤིག་ཅེས་རེ་རེའི་
མཐར་དགེ་སློང་གིས་དེ་ལ་བསྒྲག་པར་བྱའོ། །བཏང་ན་ཕྱི་མ་མི་བྱའོ། །ཞེས་གསུངས་ཏེ།
དགེ་ཚུལ་གང་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་དེ་དག་
བསྟེན་ཀྱང་བར་དུ་གཅོད་པར་མི་འགྱུར་ཞེས་སྨྲ་བ་ལ་སོགས་པ་སྡིག་པ་ཅན་གྱི་ལྟ་བའི་
ཚིག་དེ་ཉིད་ལ་ཞུགས་པ་ལ་བཞམས་བསྒོ་དང་གསོལ་བཞིའི་ལས་ཀྱིས་བཟློག་ཀྱང་མི་
གཏོང་ན་དེའི་འོག་ཏུ་གསོལ་བཞིའི་ལས་ཀྱིས་དགེ་ཚུལ་བསྙིལ་བར་བྱའོ། །ལས་དགེ་
ཚུལ་གྱིས་ཐོས་མི་རུང་བས་དེ་ལ་ལས་ཇི་ལྟར་བརྗོད་པར་བྱ་སྙམ་ན། དགེ་ཚུལ་ཐོས་པའི་
ཉེ་འཁོར་ལས་བཀར་ཏེ་མཐོང་བའི་ཉེ་འཁོར་དུ་བཞག་ལ། དགེ་འདུན་གྱིས་བསྐོས་པའི་
དགེ་སློང་ཞིག་གིས་དགེ་ཚུལ་དེ་ལ་འདི་སྐད་ཅེས་ཁྱོད་ལ་དང་པོར་གསོལ་བཞིའི་ལས་
ཀྱིས་བཟློག་པའི་ཕྱིར་གསོལ་བ་དང་བཞིའི་ལས་མཛད་དོ་ཞེས་རྩོམ་པ་དང་། དེ་ནས་
གསོལ་བཞིའི་ལས་བརྗོད་ནས་དེའི་འོག་ཏུ་ཁྱོད་བསྙིལ་བ་རྩོམ་མོ་ཞེས་བསྒོ་བར་བྱ་བ་
དང་། བཟློག་པ་དང་བསྙིལ་བའི་ལས་དེ་དག་བྱེད་པ་ན་དང་པོར་གསོལ་བ་བྱས་པའི་

འོག་ཏུ་དེ་ལ་འདི་སྐད་ཅེས་ཁྱོད་ཀྱི་ཕྱིར་དགེ་འདུན་གྱིས་གསོལ་བ་བྱས་སོ་སྟེ་བྱས་ཟིན་
གྱིས་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་ཐོངས་ཤིག་ཅེས་དང་། བརྗོད་པ་དང་པོ་
དང་གཉིས་པ་བྱས་ཟིན་པའི་འོག་ཏུ་ཡང་ཁྱོད་ཀྱི་ཕྱིར་དགེ་འདུན་གྱིས་ལས་འརྗོད་པ་
དང་པོ་བྱས་ཟིན་གྱིས་ཞེས་དང་། བརྗོད་པ་གཉིས་པ་ཡང་བྱས་ཟིན་གྱིས་སྡིག་པ་ཅན་གྱི་
ལྟ་བའི་རྣམ་པ་འདི་ལྟ་བུ་ཐོངས་ཤིག་ཅེས་གསོལ་བ་ལ་སོགས་པ་རེ་རེའི་མཐར་དགེ་
སློང་གིས་སྡིག་ལྟ་མི་གཏོང་བའི་དགེ་ཚུལ་དེ་ལ་བསྒྲག་པར་བྱའོ། །བཟློག་པ་དང་
བསྙིལ་བའི་ལས་བརྗོད་པ་གསུམ་པ་བྱས་ཟིན་པའི་འོག་ཏུ་བསྒྲགས་ཀྱང་ཅི་ཡང་མི་ཕན་
ཏེ། རིམ་བཞིན་སྡིག་ལྟ་མི་གཏོང་བའི་བསྡམ་བྱའི་ཉེས་བྱས་བྱུང་ཟིན་པ་དང་བསྙིལ་ཟིན་
པའི་ཕྱིར་རོ། །དེ་ལྟར་ཊཱི་ཀ་ལས། ལས་བརྗོད་པ་གསུམ་པ་བྱས་ཟིན་པའི་འོག་ཏུ་ནི་
ལས་རྫོགས་པ་ཟིན་པའི་ཕྱིར་བསྒྲགས་ཀྱང་ཅི་ཡང་མི་ཕན་ཏེ། དེའི་ཚེ་ན་དགེ་ཚུལ་
བསྙིལ་ཟིན་པའི་ཕྱིར་རོ། །ཞེས་གསུངས་སོ། །འོན་ཀྱང་བསྒྲག་ནི་དགོས་ཏེ་བརྗོད་པ་
གསུམ་པ་བྱས་པར་དགེ་ཚུལ་གྱིས་མ་གོ་ན་བཟློག་པ་ཡོངས་རྫོགས་མ་བྱས་ལ་བསྙིལ་
བའི་ལས་ཀྱང་བྱས་མ་ཟིན་པའི་ཕྱིར་རོ། །དེས་ན་ལུང་རྣམ་འབྱེད་དང་ཀརྨ་ཤ་ཏཾ་གྱི་དགེ་
ཚུལ་ལ་བཟློག་པ་དང་བསྙིལ་བའི་སྐབས་ལས། ལས་བརྗོད་པ་གསུམ་པ་བྱས་ནས་ཀྱང་
དེའི་འོག་ཏུ་དགེ་སློང་གཅིག་གིས་དགེ་ཚུལ་དེ་ལ་ཁྱོད་ལ་དགེ་འདུན་གྱིས་གསོལ་བ་དང་
བཞིའི་ལས་མཛད་པར་འགྱུར་བ་ལས། ལས་བརྗོད་པ་གསུམ་པ་ཡང་མཛད་ལགས་ཀྱིས།
ཁྱེད་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་ཐོངས་ཤིག་ཅེས་བསྒོ་བར་བྱའོ་ཞེས་
གསུངས་སོ། །བཟློག་པ་དང་བསྙིལ་བའི་ལས་གཉིས་ཀྱི་སྐབས་སུ་གསོལ་བ་ལ་སོགས་
པ་སྔ་མ་སྔ་མ་དག་གིས་སྡིག་ལྟ་དེ་བཏང་ནུ་བརྗོད་པ་དང་པོ་ལ་སོགས་པ་ཆོ་གའི་ཚིག་ཕྱི་
མ་ཕྱི་མ་མི་བྱའོ། །བསྒོ་འགྱུར་གཞན་པ་རྣམས་ཀྱང་དེ་བཞིན་ནོ། །དེ་ནི་བརྩམས་པ་
མཐར་ཕྱིན་པ་བྱས་པ་ནི་རིགས་པ་ཉིད་ཡིན་ནོ་སྙམ་དུ་སེམས་པ་བསལ་བའི་ཕྱིར་ཞེས་ཊི་
ཀ་ལས་སོ། །གཉིས་པ་ཡན་ལག་གི་མཚན་ཉིད་ལ་བཞི་ལས། དང་པོ་གླེང་གཞི་ནི།

ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་སྡིག་པ་འདོད་པས་ཉེས་པ་དགེ་
ཚུལ་བསྙིལ་བ་ཉེ་བར་བཞག་པ་ལས་བཅས་སོ། །གཉིས་པ་དགག་བྱ་ནི། ཡུལ་དགེ་
ཚུལ་དེ་ལ་གནོད་ཅིང་དགེ་འདུན་གྱི་ནང་ཁྲིམས་དྲལ་བས་དགེ་འདུན་ལ་ཡང་གནོད་པའོ། །
གསུམ་པ་ངོ་བོ་ནི། དགེ་འདུན་གྱིས་བསྙིལ་བའི་དགེ་ཚུལ་ནད་པ་མ་ཡིན་པ་ལ་བཅས་
ལྡན་དགེ་སློང་གིས་ཤེས་བཞིན་དུ་དགོས་པ་ཆེར་མེད་པར་ཆོས་དང་ཟང་ཟིང་གི་ལོངས་
སྤྱོད་བྱས་པའམ་གནས་གཅིག་ཏུ་ལྷན་ཅིག་ཉལ་ནས་མཚན་མོའི་མཐའ་འདས་པ་ལས་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། དགེ་ཚུལ་བསྙིལ་བ་ཉིད་དོ། །
ཞེས་གསུངས་ཏེ། གང་བྱས་ན་བསྙིལ་བ་སྡུད་པའི་ལྟུང་བྱེད་དུ་འགྱུར་ཞེ་ན། སྤངས་པ་
རྗེས་ཕྱོགས་ཀྱི་གཞུང་སྔར་སྨོས་པ་དེ་རྣམས་ནི་འདིར་ཡང་ཐུན་མོང་ཡིན་ལ་འདིར་ཁྱད་
པར་ནི་དགེ་སློང་སྤངས་པ་ཞེས་སྔར་སྨྲས་པ་དེའི་ཤུལ་དུ་དགེ་ཚུལ་བསྙིལ་བ་ཉིད་དོ། །
དེ་ཡང་འདི་ལྟར། ཤེས་གཙོའོ། །ཡུལ་གང་ལ་ཞེ་ན། དེ་སྐད་སྨྲས་པས་བསྙིལ་བ་ཕྱིར་
བཅོས་པ་ཉིད་མ་བྱས་པའི་དགེ་ཚུལ་ལའོ། །དགེ་ཚུལ་དེ་ལ་ལུང་དབོག་པ་དང་དམིགས་
ཀྱིས་འདྲི་བ་དང་ཞེས་སོགས་སྔར་བཞིན་འདོན་ནོ། །ལས་བརྗོད་པས་སྤངས་པ་དང་
བསྙིལ་བ་མ་ཡིན་པར་དེང་སང་ལྟར་ཐ་མལ་བའི་ཚིག་གིས་གནས་ནས་དབྱུང་བ་དང་
གནས་ནས་བསྙིལ་བའི་དགེ་སློང་དང་དགེ་ཚུལ་ལ་ལུང་དབོག་པ་དང་དམིགས་ཀྱིས་འདྲི་
བ་སོགས་ལ་ལན་སྦྱིན་པ་སོགས་བྱས་ཤིང་ཡན་ལག་གཞན་ཚང་ན་ལྟུང་བ་དེ་དང་དེ་
འབྱུང་སྟེ། ལྟུང་བ་དེ་གཉིས་འབྱུང་བ་ལ་ཡུལ་དེ་ལས་ཀྱིས་གནས་ནས་དབྱུང་བ་དང་
བསྙིལ་བ་ཞིག་ངེས་གཟུང་གི་ཡན་ལག་ཏུ་མི་དགོས་པའི་ཕྱིར་རོ། །དགེ་ཚུལ་བསྙིལ་བ་
སྡུད་པའི་ལྟུང་བྱེད་དོ།། །།
ལྔ་པ་དགེ་སྦྱོང་གི་ཚུལ་ཉམས་པ་ལས་གྱུར་པ་ལ་གསུམ། གོས་ལས་གྱུར་པ་དང་། རྒྱན་
ལས་གྱུར་པ་དང་། འཕྲལ་གྱི་བྱ་བ་ལས་གྱུར་པའོ། །དང་པོ་ཁ་མ་བསྒྱུར་བའི་གོས་གྱོན་
པའི་ལྟུང་བ་ལ་བཞི་ལས། དང་པོ་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་དྲུག་

སྡེས་ཉོན་མོངས་པ་མི་བཟོད་པ་དང་རྙེད་པ་འདོད་པས་ཉེས་པ་གོས་དཀར་པོ་གྱོན་པ་
ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། ཁྱིམ་པ་དང་ཆ་ལུགས་འདྲེས་པའོ། །
གསུམ་པ་ངོ་བོ་ནི། གནང་བའི་རྐྱེན་མེད་པའི་བཅས་ལྡན་དགེ་སློང་གིས་ཆུ་ཚགས་ལས་
གཞན་པའི་རང་དབང་བའི་གོས་དཀར་པོ་གཞི་གཞན་གྱི་སྒོ་ནས་རུང་ཞིང་ཚད་དང་ལྡན་
པ་ཞིག་བགོ་བ་ལ་སོགས་པས་ལོངས་སྤྱད་པ་ལས་གྱུར་པའི་ལྟུང་བ་དངོས་གཞིའོ། །བཞི་
པ་གཞུང་དོན་ལ་གཉིས། ཡན་ལག་གི་མཚན་ཉིད་དང་། བསླབ་བྱའོ། །དང་པོ་ནི། སྔོན་
བོའམ་དམར་པོའམ་ངུར་སྨྲིག་གིས་ཁ་མ་བསྒྱུར་བ་རང་གི་གོས་ཐ་ན་ལྟུང་བཟེད་ཀྱི་ཁ་
གཡོགས་དང་སྣོད་དང་རྐང་པའི་འབོབ་དང་སྐ་རགས་དག་གི་བགོ་བ་ལ་སོགས་པ་ལ་
ཡོངས་སུ་ལོངས་སྤྱད་ནའོ། །ཞེས་གསུངས་ཏེ། ཅི་ཞིག་བྱས་ན་ཁ་མ་བསྒྱུར་བའི་གོས་
གྱོན་པའི་ལྟུང་བྱེད་དུ་འགྱུར་ཞེ་ན། རིམས་སོགས་སྔོན་པོའམ། སའི་ཁམས་བཙག་ལ་
སོགས་པ་དམར་པོའམ། སྟར་ཀ་དང་ཤིང་ཤུན་ལ་སོགས་པ་བཙོས་པའི་ཁུ་བ་སེར་པོ་
ནོག་བག་ཆགས་པའི་དུར་སྨྲིག་གིས་ཁ་མ་བསྒྱུར་བ་ཉིད་ཀྱི་རང་གི་གོས་དཀར་པོ་ཐ་ན་
ལྷུང་བཟེད་ཀྱི་ཁ་གཡོགས་དང་ལྷུང་བཟེད་ཀྱི་སྣོད་དང་རྐང་པའི་འབོབ་སྟེ་རྐང་དཀྲིས་
དང༌། སྐ་རགཾས་དག་གི་གོས་ལུས་ལ་བགོ་བ་ལ་སོགས་པ་ལ་ཡོངས་སུ་ལོངས་སྤྱད་ན་
ལྟུང་བྱེད་དུ་འགྱུར་བའོ། །སོགས་པ་ཞེས་བྱ་བའི་སྒྲས་ནི་བགོ་བ་དག་ཉི་ཚེར་མ་ཟད་ཀྱི་
སླེའུ་ལ་སོགས་པ་དག་ཀྱང་གཟུང་ངོ་ཞེས་ཊཱི་ཀ་ལས་སོ། །སླེའུ་ཞེས་པ་དེ་ནི་རང་གི་རྣམ་
བཤད་ལས། ལ་སོགས་པ་ཞེས་བྱ་བ་ནི་བསོད་སྙོམས་སོ་སོར་གཡོགས་པ་ཡང་སྟེ། ཞེས་
གསུངས་སོ། །རྐང་པའི་འབོབ་ཅེས་པ་ནི་ཊཱི་ཀ་ལས་རྐང་དཀྲིས་ཡིན་པར་བཤད་ཅིང་།
གཞུང་གཞན་ལས་རས་སྐུད་དང་བལ་སྐུད་སོགས་ལས་བཏགས་པ་ལྷམ་གྱི་ནང་གྱོན་རྒྱུ།
རྒྱ་ནག་པ་རྣམས་ཀྱིས་བ་ཙི་ཞེས་འབོད་པ་དེ་ཡིན་པར་བཤད་པས་དེའང་རུང་བའི་ཚོན་
གྱིས་ཁ་མ་བསྒྱུར་བའི་དཀར་པོ་གྱོན་ན་ལྟུང་བ་འབྱུང་ངོ༌། །དཀར་པོ་དེ་ཡང་ཁྲུ་གང་གི་
ཚད་ལས་ཆུང་བའམ་ཆོས་གོས་ཆེ་ཚད་ལས་ལྷག་ན་ལྟུང་བ་ན་སྨད་པར་འགྱུར་ཏེ། ལུང་

ཞུ་བ་ལས། དགེ་སློང་གིས་རས་ཁྲུ་གང་ལས་ཆུང་བའམ། བདེ་བར་གཤེགས་པའི་ཆོས་
གོས་ཀྱི་ཚད་གཅིག ཁ་དོག་བསྒྱུར་བ་གསུམ་ལས་གང་ཡང་རུང་བའི་ཚོན་གྱིས་ཁ་དོག་
མ་བསྒྱུར་བར་འཚལ་ན་ཅིར་འགྱུར་ཉེས་བྱས་སོ། །ཞེས་གསུངས་པའི་ཕྱིར་རོ། །ཆུ་
ཚགས་ནི་ཁ་བསྒྱུར་བར་མི་རིགས་ཏེ། དེས་བཙགས་པའི་ཆུ་ལ་ཚོན་གྱི་བག་ཆགས་པ་ན་
ལག་ཉར་བླངས་པ་དང༌། གསོག་འཇོག་བྱས་པ་དང༌། བྱིན་ལེན་མ་བྱས་པ་དང༌། དུས་
མ་ཡིན་པར་ཟ་བ་ལ་སོགས་པའི་ཉེས་པའི་ཆ་བསྟེན་པར་འགྱུར་བའི་ཕྱིར། དེས་ན་དེ་ནི་
ཡོ་བྱད་ཀྱི་གོས་བཞིན་དུ་ཁ་བསྒྱུར་བར་མི་བྱ་ཞེས་ཊཱི་ཀ་ལས་དོན་དེ་ལྟར་བཤད་དོ། ། །
གོས་དཀར་པོ་ནི་བགོ་བ་ལ་སོགས་པས་ལོངས་སྤྱོད་ཐང་རེ་རེ་ལ་ལྟུང་བ་རེ་རེ་འབྱུང་སྟེ།
སོར་འགྲེལ་མཛད་བྱང་མེད་པ་ལས། ནམ་གྱོན་དགུར་ལྟུང་བ་རེ་རེ་ཞེས་གསུངས་པའི་ཕྱིར་
རོ། །སྔོན་རྒྱ་གར་ན་གོས་དཀར་པོ་ནི་མཛེས་ཤིང་ཁ་དོག་ཤིན་ཏུ་བཟང་བར་གྲགས་པས་
རྒྱ་གར་གྱི་ཁྱིམ་པ་སྤྱི་དང་། ཁྱད་པར་དུ་རྒྱལ་པོ་སོགས་ཆེན་པོ་དག་གིས་རྒྱུན་དུ་གྱོན་
པས་སྟོན་པས་རབ་ཏུ་བྱུང་བ་རྣམས་ལ་མ་གནང་ངོ་། །ལོངས་སྤྱད་དུ་རུང་བའི་ཁ་དོག་
ཅན་ནི་རྒྱ་གར་ན་མདོག་ངན་ཞིང་ཆེས་སྙིགས་མ་ཅན་གྱི་ཁ་དོག་ཅེས་ཀུན་ཀྱིས་སྨད་པར་
གྲགས་པའི་སྔོ་དམར་སེར་པོས་ཁ་བསྒྱུར་བ་ཅན་རྣམས་ཡིན་ལ། དེ་ཡང་སྔོན་པོ་དང་
དམར་པོ་དང་སེར་པོ་ཡོད་ཚད་ལ་མི་གོ་བར་དེ་གསུམ་སྐྱ་མདངས་དང་ལྡན་ཞིང་འོད་
འཚེར་བ་མ་ཡིན་པར་ནོག་བག་ཆགས་པ་ཞིག་སྟེ། ད་ལྟ་སིངྒ་ལ་དང་རྒྱ་ནག་གི་རབ་བྱུང་
དག་གིས་བགོ་བཞིན་པའི་གོས་ཁ་དོག་སྔོ་སྐྱ་དང་དམར་སྐྱ་དང་སེར་སྐྱ་ཆར་བས་དག་པ་
ལྟ་བུའི་མདོག་ངན་དེ་དག་ལ་གོ་དགོས་སོ། །གཉིས་པ་ནི། སྡེ་པ་གཞན་གྱི་ནི་ཡང་རུང་
བར་བྱ་མི་དགོས་པ་ཉིད་ཡིན་ནོ། །ཁྱིམ་པས་བརྐུས་པ་ལ་ཡང་མི་དགོས་སོ། །ཁ་དོག་
ཆེན་པོར་ཁ་བསྒྱུར་བའི་གོས་བསྟེན་པར་མི་བྱའོ། །ཁྱིམ་པའི་གོས་ཀྱང་མི་བྱའོ། །གཙུག་
ལག་ཁང་གི་ནང་དུ་ངུར་སྨྲིག་གིས་གཡོགས་ཏེ་བསྟེན་པར་བྱའོ། །ལམ་དུ་གོས་བརྙས་པ་
ནི་ཐུན་མོང་ཉིད་ཡིན་ནོ། །གྲོགས་དག་དང་ངོ་། །དགེ་སློང་དང་དགེ་ཚུལ་དག་དང་ངོ༌། །

གཅིག་ཉིད་ཡིན་ན་རྒན་རབས་ནས་བརྩམས་ཏེ་ཇི་སྲིད་དུ་སླེབ་པའི་སྟེང་དུ་གཡོག་གོ །
དམིགས་ཀྱིས་མ་བསྔོས་ན་གཞན་ལས་གྱོན་ཏེ་བཅག་པར་མི་བྱའོ། །བསོད་ནམས་འདོད་
པས་མགྲོན་དུ་བོས་ན་ཁ་ཚར་མ་བཅད་པ་མན་ཆད་སར་པ་ལ་མི་རྟག་པས་ཉེན་པར་།
འགྱུར་བའི་ཡིད་ལ་བྱེད་པས་སྟེང་དུ་བརྫི་བར་བྱའོ། །ཞེས་གསུངས་ཏེ། རང་གིས་ཁ་མ་
བསྒྱུར་བའི་གོས་གྱོན་དུ་རུང་བ་ཡོད་དེ། དགེ་ཚུལ་ཕ་མ་དང་དགེ་སློབ་མ་དང་དགེ་སློང་
ཕ་མ་སྟེ་རབ་ཏུ་བྱུང་བ་སྡེ་པ་ལྔ་པོ་གཞན་གྱི་གོས་རུང་བའི་ཚོན་གྱིས་ཁ་བསྒྱུར་ཟིན་པ་
དགེ་སློང་གིས་རྙེད་ན་ནི་ཡང་བསྐྱར་ཏེ་རུང་བའི་ཚོན་གསུམ་གང་རུང་གིས་ཁ་དོག་རུང་
བར་བྱ་མི་དགོས་པ་ཉིད་ཡིན་ནོ། །ཁྱིམ་པས་གཞན་ལ་ཕྲོགས་པའམ་བརྐུས་པ་ཁ་དོག་
རུང་བས་ཁ་བསྒྱུར་ཟིན་པ་ཞིག་རྙེད་ན་དེ་ལ་ཡང་གཟོད་ཁ་བསྒྱུར་བའི་སྒོ་ནས་རུང་བ་བྱ་
མི་དགོས་སོ། །ཚོན་ཆེན་པོ་བརྒྱད་དམ་དེ་དང་མཚུངས་པ་ཁུ་དོག་ཆེན་པོར་ཁུ་བསྒྱུར་
བའི་གོས་བགོ་བ་བསྟེན་པར་མི་བྱའོ། །རུང་བའི་ཚོན་ལས་གཞན་གྱིས་ཁ་བསྒྱུར་བའི་
གོས་གྱོན་ན་ཉེས་བྱས་འབྱུང་ངོ༌། །ཚོན་ཆེན་བརྒྱད་ནི་སུམ་བརྒྱ་པ་ལས། མཚལ་དང་དེ་
བཞིན་རྒྱ་སྐྱེགས་བཙོད་རྣམས་དང་། །གུར་གུམ་དང་ནི་མཐིང་ཤིང་ལི་ཁྲི་དང་། །རྨ་ཤིང་
ལེ་རྒན་རྩི་རྣམས་མི་རུང་སྟེ། །བརྒྱད་པོ་ཚོན་ཆེན་ཡིན་པས་བཀག་ཕྱིར་རོ། །ཞེས་སོ། །
དེ་ལྟར་རབ་བྱུང་རྣམས་ལ་ཚོན་ཆེན་བཀག་པའི་རྒྱུ་མཚན་ནི་འོད་ལྡན་ལས། སྡོམ་བརྩོན་
རྣམས་ལ་ནི་ཁ་དོག་གསལ་བ་ཉིད་ཆ་མ་ཡིན་པའི་ཕྱིར་རོ། །ཞེས་གསུངས་སོ། །དེའང་
འཇམ་དབྱངས་བཞད་པའི་འདུལ་བའི་མཐའ་དཔྱད་ལས། སྲིན་བལ་མོད། ལུག་བལ་
དཀོན་ན་སྙན་སྔ་མ་ཉེས་བྱས་དང་ཕྱི་མ་སྤང་ལྟུང་དུ་བཤད་པས་རུང་མཐུན་གྱིས་བོད་
འདིར་བཙོད་མོད། རམས་དཀོན་པས་བཙོད་རུང་བར་བྱས་སོ། །ཞེས་དང༌། རྣམ་རྒྱལ་
གསེར་མདོག་ལས། རྒྱ་གར་དུ་རམས་རྙེད་པར་བླ་ཡང་། བོད་དུ་རྙེད་དཀའ་བ་དང་།
བཙོད་འདི་བོད་དུ་སྒྲུབ་སླ་བའི་དབང་དུ་མཛད་དེ། སྔོན་པོ་དང་བཙོད་གཉིས་གོ་བརྗེ་
བར་མཛད་པ་ཡིན་སྙམ། ཞེས་གསུངས་ཤིང༌། ཀློང་རྡོལ་ངག་དབང་བློ་བཟང་གི་འདུལ་

བ་ལས་ཀྱང་། རྒྱ་གར་ན་སྔོན་པོ་རུང་། བོད་ན་དམར་པོ་རུང་བ་ཡུལ་དུས་ཀྱིས་འགྱུར་
བའོ། །ཞེས་གསུངས་སོ། །བོད་ཀྱི་འདུལ་འཛིན་གཞན་པ་འགའ་རེས་ནི་བོད་འདི་རྒྱ་
ནག་དང་ཁ་ཐག་ཉེ་བས་སྔོན་པོ་གྱོན་མི་རུང་བར་གསུངས་ལ། དོན་གྱིས་ཀྱང་དེ་བཞིན་
ཡིན་ཏེ། བོད་ལ་མཚོན་ན་སྔོན་པོ་རྒྱ་ནག་དང་ཁྱིམ་པའི་གོས་སུ་སྣང་བ་གང་ཞིག འདུལ་
བ་ཡུལ་དུས་དང་བསྟུན་དགོས་པའི་ཕྱིར་རོ། །ཁ་ཚར་དང་ཕུན་ཚར་མ་བཅད་པའི་ཁྱིམ་
པའི་གོས་དག་ཀྱང་དགེ་སློང་གིས་བགོ་བ་ལ་བསྟེན་པར་མི་བྱའོ། །འགྲེལ་ཆུང་ལས།
ཁྱིམ་པའི་གོས་འདྲ་བ་གྱོན་པ་ནི་ཅི་ལྟ་བུ་གྱོན་ཡང་ཉེས་བྱས་ཞེས་དང༌། ཁྱིམ་པའི་གོས་
ཀྱི་དབང་དུ་མཛད་ནས་སྐབས་འདིའི་ཊཱི་ཀ་ལས། ཁ་མ་བསྒྱུར་བ་དང་ཁ་དོག་ཆེན་པོར་
ཁ་བསྒྱུར་བ་ཡང་རུང་སྟེ། དེ་ཡང་སོ་སོར་བཀག་པའི་ཕྱིར་རོ། །ཞེས་སོ། །དེ་བཞིན་དུ་ཁྲི་
བོ་ཡང་ཁྱིམ་པའི་གོས་ཡིན་པས་བགོ་བར་མི་བྱ་ཞིང་། ནག་པོ་ནི་ཤ་ཟའི་གོས་ཡིན་པར་
གསུངས་པས་བགོ་བར་མི་བྱའོ། །དགེ་སློང་གིས་གཙུག་ལག་ཁང་གི་ནང་དུ་ཁྱིམ་པའི་
གོས་དེའི་སྟེང་དུ་ངུར་སྨྲིག་གིས་གཡོགས་ཏེ་མི་གཞན་གྱིས་མ་མཐོང་བར་གྱོན་པ་བསྟེན་
པར་བྱའོ། །དེ་ཡང་ལུང་ཕྲན་ཚེགས་ལས། གྲང་བས་གདུང་བ་ལྟ་བུའི་རྐྱེན་བྱུང་ན་སྟེང་
དུ་གོས་ངུར་སྨྲིག་གིས་གཡོགས་ནས་ཁྱིམ་པའི་གོས་བགོ་བར་བྱའོ་ཞེས་དང་། ཊཱི་ཀ་ལས།
འདིར་གཞུང་ནི་དགེ་སློང་གིས་ཁྱིམ་པའི་གོས་བགོ་བར་མི་བྱའོ། །རྐྱེན་དེ་ལྟ་བུ་དག་ཡོད་
ན་སྟེང་དུ་ངུར་སྨིག་གིས་གཡོགས་ཏེ། གནས་ཁང་དང་གཙུག་ལག་ཁང་ནས་ཕྱིར་མི་
འབྱུང་བར་བགོ་བར་བྱའོ། །ཞེས་གསུངས་པ་ཡིན་ནོ། །ཞེས་གསུངས་པས་དེ་ལྟ་བུའི་
རྐྱེན་མེད་པར་གཙུག་ལག་ཁང་དུ་ཡང་ཕྱི་རོལ་རུང་བའི་གོས་ཀྱིས་གཡོགས་ཀྱང་ཁྱིམ་
པའི་གོས་བགོ་བར་མི་བྱའོ། །ལམ་དུ་གོས་བརྙས་པ་ནི་གང་གིས་བརྙར་རྙེད་པ་དེ་ཉིད་
ཀྱིས་བགོ་བར་མི་བྱ་བར་གཞན་དང་ཐུན་མོང་ཉིད་ཡིན་ནོ། །སུ་དང་ཐུན་མོང་ཉིད་ཡིན་
ཞེ་ན། གྲོགས་དག་དང་ངོ༌། །གྲོགས་ཇི་ལྟ་བུ་དག་དང་ཞེ་ན། དགེ་སློང་དང་དགེ་ཚུལ་
དགུ་དང་ངོ༌། །གོས་བརྙས་པ་དེ་གོས་གཅིག་ཉིད་ཡིན་ན་བསླབ་པ་རྒན་རབས་ནས་

བརྩམས་ཏེ་ཇི་སྲིད་དུ་སླེབ་པའི་སྟེ་ཅི་ཙམ་སླེབ་པ་ཚུན་ཆད་ཀྱི་སྟེང་དུ་གཡོག་གོ །གང་
ཟག་ཆེ་གེ་མོ་ཁྱོད་ཁོ་ན་ལ་གཡར་པོར་སྦྱིན་ནོ་ཞེས་དམིགས་ཀྱིས་མ་བསྔོས་པར་སྤྱིར་
གཡར་པོར་བྱིན་པ་ཡིན་ན་གོས་དེ་གཞན་གྱོན་པ་ལས་བཤུས་ནས་རང་གིས་གྱོན་པར་མི་
བྱ་ཞིང་གྱོན་ཏེ་བཅུག་པར་ཡང་མི་བྱའོ། །འཆག་ན་འགལ་ཚབས་ཅན་དུ་འགྱུར་རོ་ཞེས་
ལུང་ལས་སོ། །སྦྱིན་བདག་བསོད་ནམས་གསོག་པར་འདོད་པས་དགེ་སློང་མགྲོན་དུ་
བོས་པ་ན་རས་དཀར་པོ་ཁ་ཚར་མ་བཅད་པ་མན་ཆད་ནས་ཁ་ཚར་བཅད་ཅིང་གོས་བཟོ་
བྱས་ཀྱང་གསར་བའི་ཐ་སྙད་ཐོབ་པ་ཡན་ཆད་སར་པ་ལ་གོས་འདིའི་སྟེང་དུ་བརྫི་བར་
གསོལ་ཞེས་ཟེར་ན། དགེ་སློང་དེས་གོས་འདི་འདུས་བྱས་མི་རྟག་པས་ཉེན་པར་འགྱུར་
བའི་ཡིད་ལ་བྱེད་པས། སྟེང་དུ་རྐང་པས་བརྫི་བར་བྱའོ། །གསར་པར་མ་ཟད་གོས་
དཀར་པོ་རྙིང་པ་ལ་ཡང་དེ་བཞིན་དུ་ཡིད་ལ་བྱེད་པ་བྱ་དགོས་ཏེ། གཞན་གྱི་གོས་དཀར་
པོ་ལ་སྤྱད་ན་ལྟུང་བ་ན་སྨད་འབྱུང་བ་དེ་དགག་དགོས་པའི་ཕྱིར་རོ། །ཁ་མ་བསྒྱུར་བའི་
གོས་དཀར་པོ་གྱོན་པའི་ལྟུང་བྱེད་དོ།། །།
གཉིས་པ་རྒྱན་ལས་གྱུར་པ་རིན་པོ་ཆེ་ལ་རེག་པའི་ལྟུང་བ་ལ་གཉིས། རྣམ་འབྱེད་ཀྱི་
སྐབས་ནས་འབྱུང་བ་དང་། ལུང་གཞན་གྱི་སྐབས་ནས་འབྱུང་བའོ། །དང་པོ་ལ་བཞི་ལས།
དང་པོ་གླེང་གཞི་ནི། ཡུལ་ཡངས་པ་ཅན་དུ་གང་ཟག་དྲུག་སྡེས་ཉོན་མོངས་པ་ལོངས་པ་
སྟེ་རྒྱགས་པའི་གཞིར་གཏོགས་པས་ཉེས་པ་རིན་པོ་ཆེར་སྨོས་པ་དག་ལ་རེག་པ་ལས་ལྟུང་
བྱེད་དུ་བཅས་སོ། །གཉིས་པ་དགག་བྱ་ནི། རྒྱགས་པ་འཕེལ་བའོ། །གསུམ་པ་ངོ་བོ་ནི།
དོན་ཁྱད་པར་ཅན་སྒྲུབ་པ་མ་ཡིན་པའི་བཅས་ལྡན་དགེ་སློང་གིས་གང་རེག་པར་བྱ་བ་མི་
མ་ཡིན་པའི་གནས་ན་དེ་དག་གི་བསོད་ནམས་ལས་གྲུབ་པ་མ་ཡིན་ཞིང་སྦྱིན་བདག་
བསོད་ནམས་འདོད་པས་བསྟབས་པ་མ་ཡིན་པའི་གཞན་གྱི་རིན་པོ་ཆེའམ་མཚོན་ཆ་དང་
རོལ་མོའི་ཆ་སྤྱད་དགོས་པའི་ཕྱིར་རུང་བ་ཆུད་འཛའ་བའི་རྐྱེན་དང་མི་ལྡན་པ་ཐོབ་པར་
ལྕོགས་པ་ན་ཉེ་བར་གནས་པ་ལ་རང་ངམ་རང་གི་ངག་གིས་བསྐོས་པས་མངོན་སུམ་དུ་

རེག་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་བཞི། ལྟུང་བ་རྣམ་
གཞག་དང་། ལྟུང་མེད་བསླབ་བྱ་དང་བཅས་པ། གཞིའི་མཚན་ཉིད་སེལ་བ་དང་བཅས་
པ། རྐྱེན་ཁྱད་པར་ཅན་ལ་ཉེས་པ་མེད་པ་བསླབ་བྱ་དང་བཅས་པའོ། །དང་པོ་ནི། རིན་
པོ་ཆེ་རང་གི་མ་ཡིན་པ་དང་དེར་སྨོས་པ་ལ་རེག་གམ་རེག་ཏུ་བཅུག་ན་བྱེད་པ་པོ་ཡིན་ནོ། །
དེ་ནི་གཡུལ་དུ་སྤྱད་པའི་མཚོན་ཆ་དང་རོལ་མོར་སྤྱད་པའི་ལག་ཆའོ། །དགོས་པའི་ཕྱིར་
རུང་བ་ཉིད་དུ་གྱུར་པ་ནི་དངོས་གཞིའོ། །གྱུར་པ་མ་ཡིན་པ་ནི་ཉེས་བྱས་ཀྱིའོ། །ཞེས་
གསུངས་ཏེ། གང་བྱས་ན་ལོངས་པའི་གཞིར་གཏོགས་པའི་ལྟུང་བྱེད་དུ་འགྱུར་ཞེ་ན།
རིན་པོ་ཆེ་རང་གི་ལ་རེག་ན་སྤང་བའི་ལྟུང་བྱེད་དུ་བསྟན་ཟིན་པའི་ཕྱིར་སྐབས་འདིར་ནི་
རིན་པོ་ཆེ་རང་གི་མ་ཡིན་པ་གཞན་གྱིའམ་བདག་པོ་མེད་པ་དང་རང་ངམ་གཞན་གྱི་རིན་
པོ་ཆེ་དེར་སྨོས་པ་ལ་རང་གིས་རེག་གམ་གཞན་ལ་རེག་ཏུ་བཅུག་ན་ལྟུང་བ་འདིའི་བྱེད་
པ་པོ་ཡིན་ནོ། །རང་གཞན་ཐུན་མོང་དུ་དབང་བའི་རིན་པོ་ཆེ་ལ་རེག་ན་ནི་སྤང་བའི་ལྟུང་
བྱེད་དུ་རིགས་ཀྱི་ལོངས་པའི་གཞིར་གཏོགས་པའི་ལྟུང་བྱེད་དུ་མི་འགྱུར་ཏེ། རིན་པོ་ཆེ་
རང་གི་མ་ཡིན་པ་དང་ཞེས་རང་གི་མ་ཡིན་པ་ཡན་ལག་ཏུ་གསུངས་ལ། རང་གཞན་ཐུན་
མོང་དུ་དབང་བ་དེ་ནི་རང་གི་ཡང་ཡིན་པའི་ཕྱིར་རོ། །རིན་པོ་ཆེར་སྨོས་པ་དེ་ནི་རྣམ་པ་
གཉིས་ཏེ་གཡུལ་དུ་སྤྱད་པའི་མཚོན་ཆུ་རལ་གྲི་ལ་སོགས་པ་དང་རོལ་མོར་སྤྱད་པའི་
ལག་ཆ་པི་ཝང་ལ་སོགས་པའོ། །རིན་པོ་ཆེ་དང་དེར་སྨོས་པ་དག་རང་རང་གི་དགོས་པའི་
ཕྱིར་རུང་བ་ཉིད་དུ་གྱུར་པ་དཔེར་ན་རིན་པོ་ཆེ་དངོས་མུ་ཏིག་མིག་ཕུག་པ་དང་། དེར་
སྨོས་པ་མཚོན་ཆ་མདའ་མདེའུ་ཡོད་པ་དང་། རོལ་མོ་པི་ཝང་རྒྱུད་དང་བཅས་པ་ལྟ་བུ་ནི་
ལྟུང་བ་དངོས་གཞི་ཉིད་ཀྱི་བྱེད་པ་པོའོ། །དེ་དག་རང་རང་གི་དགོས་པའི་ཕྱིར་རུང་བ་
ཉིད་དུ་གྱུར་པ་མ་ཡིན་པ་ནི་ཉེས་བྱས་ཀྱི་བྱེད་པ་པོའོ། །གཉིས་པ་ནི། གཙུག་ལག་ཁང་
དང་དེའི་ཉེ་འཁོར་ན་འདུག་པ་ལ་བདག་གིར་བྱ་བ་དང་མ་འབྲེལ་བར་རྫས་ཆུད་མི་ཟ་
བར་བྱ་བའི་སེམས་ཀྱིས་ནི་མ་གཏོགས་སོ། །དེ་ཡལ་བར་མི་དོར་རོ། །དེ་ཞག་བདུན་

ནམ་བརྒྱུད་དུ་བསྡུ་སྐྱོགས་བྱའོ། །འགྲོ་བའི་ལམ་ཡོགས་སུ་སའམ་ལོ་མའི་ཚོགས་དག་
གིས་གཡོག་པར་བྱའོ། །བདག་པོ་རྟགས་ཐམས་ཅད་ལ་མ་བབ་པར་ཁོ་བོའི་ཡིན་ནོ་ཞེས་
ཟེར་བ་ལ་སྦྱིན་པར་མི་བྱའོ། །འོངས་པར་མ་གྱུར་ན་དེའི་འོག་ཏུ་དགེ་འདུན་གྱི་མཛོད་དུ་
གཞུག་པར་བྱའོ། །ཟླ་བ་དྲུག་གི་མཐའ་ཚུན་ཆད་དུ་བཅང་བར་བྱའོ། །དེའི་འོག་ཏུ་མ་
འོངས་ན་སངས་རྒྱས་སམ་དགེ་འདུན་གྱི་རིས་གང་ནས་རྙེད་པ་དེར་སྤྱད་དུ་རུང་ངོ་། །དེ་
རུང་བ་ཉིད་མ་ཡིན་ན་དེས་རུང་བ་བརྟན་པོ་ཉོ་བར་བྱའོ། །གལ་ཏེ་དེའི་ཚེ་བདག་པོ་
འོངས་པར་གྱུར་ན་རྗེས་སུ་གནང་བ་གསོལ་ཏེ་མི་སྟེར་ན་སྦྱིན་པར་བྱའོ། །གལ་ཏེ་སྐྱེད་
སློང་ན་ཁོ་བོ་ཅག་གིས་ཡོངས་སུ་བསྐྱངས་པ་གང་ཡིན་པ་དེ་ཉིད་དྲིན་ཆེ་བར་མི་སེམས་
སམ་ཞེས་བརྗོད་པར་བྱའོ། །ཞེས་གསུངས་ཏེ། རིན་པོ་ཆེ་དང་དེར་སྨོས་པ་དེ་གཉིས་
གནས་གང་ཡང་རུང་བ་ན་འདུག་པ་བྱེད་པ་པོ་ཡིན་ནམ་ཞེ་ན། མ་ཡིན་ཏེ་གཙུག་ལག་
ཁང་དང་དེའི་ཉེ་འཁོར་ན་འདུག་པ་ལ་བདག་གིར་བྱ་བ་དང་མ་འབྲེལ་བར་རྫས་ཆུད་མི་
ཟླ་བར་ཡོངས་སུ་བསྐྱང་བར་བྱ་བའི་སེམས་ཀྱིས་རེག་གམ་རེག་ཏུ་བཅུག་པ་ནི་ལྟུང་བ་
བསྐྱེད་པ་ལ་མ་གཏོགས་སོ། །རིན་པོ་ཆེའམ་དེར་སྨོས་པ་བདག་པོ་ལས་འཁྱམས་ཏེ་
གཙུག་ལག་ཁང་ངམ་དེའི་ཉེ་འཁོར་ན་འདུག་པ་དེ་ཡལ་བར་མི་དོར་རོ། །ཇི་ལྟར་ཡལ་
བར་མི་དོར་ཞེ་ན། དེ་ཞག་བདུན་ནམ་བརྒྱད་ཀྱི་བར་དུ་དུས་དུས་སུ་བལྟ་བ་ལ་སོགས་
པས་བསྡུ་སྐྱོགས་སམ་ཉལ་ཚགས་བྱའོ། །དགེ་སློང་བསོད་སྙོམས་ལ་སོགས་པའི་དོན་དུ་
འགྲོ་བའི་ལམ་ཡོགས་སུའམ་ལམ་ཞོར་དུ་རིན་པོ་ཆེའམ་དེར་སྨོས་པ་བདག་པོ་ལས་
འཁྱམས་ཏེ་གཙུག་ལག་ཁང་གི་ཉེ་འཁོར་ན་འདུག་པ་མཐོང་ན་དེ་གཞན་གྱིས་མི་རྙེད་
པའི་ཕྱིར་སའམ་ལོ་མའི་ཚོགས་དག་གིས་གཡོག་པར་བྱའོ། །རྫས་དེའི་བདག་པོ་ང་ཡིན་
ནོ་ཞེས་ཟེར་ཞིང་སློང་ན་དེའི་ཚིག་དེ་རྫས་དེའི་རྟགས་ཐམས་ཅད་ལ་མ་བབ་པར་ཁོ་བོའི་
ཡིན་ནོ་ཞེས་ཟེར་བ་ལ་གྱ་ཚོམ་དུ་སྦྱིན་པར་མི་བྱའོ། །རྫས་དེའི་བདག་པོ་ཞག་བདུན་
ནམ་བརྒྱད་དུ་འོངས་པར་མ་གྱུར་ན་དེའི་འོག་ཏུ་རྫས་དེ་དགེ་འདུན་གྱི་སྤྱིའི་མཛོད་དུ་

གཞུག་པར་བྱའོ། །རྫ་ས་དེ་དགེ་འདུན་གྱི་སྤྱིའི་མཛོད་དུ་ཡུན་ཇི་སྲིད་དུ་བཅང་ཞེ་ན། ཟླ་
བ་དྲུག་གི་མཐའ་ཚུན་ཆད་དུ་བཅང་བར་བྱའོ། །རྣམ་འབྱེད་ལས། གལ་ཏེ་བདག་པོ་ཟླ་
བ་དྲུག་འདས་ནས་འོངས་ཤིང་རྟགས་ལ་བབས་པར་སྨྲ་ན་སྦྱིན་པར་བྱའོ། །ཞེས་སོ། །ཟླ་
བ་དྲུག་དེའི་འོག་ཏུ་བདག་པོ་མ་འོངས་ན་རྫས་དེ་དང་པོ་སངས་རྒྱས་སམ་དགེ་འདུན་གྱི་
རིས་གང་ནས་རྙེད་པ་དེར་ལོངས་སྤྱད་ཏུ་རུང་ངོ༌། །དེ་ཡང་འགྲེལ་ཆུང་ལས། སངསཾ་
རྒྱས་ཀྱི་མཆོད་རྟེན་དང་ཉེ་བ་ཞིག་ན་འདུག་པ་ལས་རྙེད་ན་ནི་སངས་རྒྱས་ཀྱི་དཀོར་དུ་
བྱའོ། །དགེ་འདུན་དང་ཉེ་བ་ཞིག་ནས་རྙེད་དེ་བླངས་ན་དགེ་འདུན་གྱི་དཀོར་དུ་བྱའོ། །
ཞེས་པ་ལྟར་རོ། །རྫས་དེ་སངས་རྒྱས་དང་དགེ་འདུན་གྱི་ཡུལ་ལ་རུང་བ་ཉིད་མ་ཡིན་ན་
རྫས་རུང་བ་མ་ཡིན་པ་དེས་རུང་བ་ཡུན་རིང་དུ་གཞག་པར་བྱ་བ་བརྟན་པོ་གཞན་ཉོ་བར་
བྱའོ། །གལ་ཏེ་རྫས་དེ་རུང་བ་མ་ཡིན་ན་གཞན་ཉོས་སམ་རུང་བ་ཡིན་ན་ལོངས་སྤྱད་པའི་
གནས་སྐབས་དེའི་ཚེ་རྫས་དེའི་བདག་པོ་འོངས་པར་གྱུར་ན་ཁྱོད་ཀྱི་རྫས་འདི་སངས་
རྒྱས་དང་དགེ་འདུན་ལ་དབུལ་བར་རིགས་སོ་ཞེས་རྗེས་སུ་གནང་བ་གསོལ་ཏེ་བདག་པོ་
དེས་མི་སྟེར་ན་རྫས་བདག་པོ་དེ་ལ་སྦྱིན་པར་བྱའོ། །དེ་ཡང་ཤེར་འབྱུང་གི་འགྲེལ་པ་
ལས། དངོས་སམ་ཡང་ན་སྐྱིན་པ་སྦྱིན་པར་བྱའོ་ཞེས་རྫས་རང་ཉིད་ཡོད་ན་དེ་དང་མེད་ན་
དེའི་རིན་པ་གང་ཡིན་པ་དེའམ། དེ་ཡང་མེད་ན་སྐྱིན་པ་གཞན་སྦྱིན་པར་བྱའོ། །གལ་ཏེ་
བདག་པོ་དེས་ཁོ་བོའི་རྫས་ལོངས་སྤྱད་པའི་སྐྱེད་དགོས་སོ་ཞེས་སློང་ན་ཁོ་བོ་ཅག་གིས་
ཁྱོད་ཀྱི་རྫས་དེ་ཆུད་མ་ཟོས་པར་ཡོངས་སུ་བསྐྱངས་པ་གང་ཡིན་པ་དེ་ཉིད་དྲིན་ཆེ་བར་
མི་སེམས་སམ་ཞེས་བརྗོད་པར་བྱ་ཞིང་སྐྱེད་སྦྱིན་པར་མི་བྱའོ། །གསུམ་པ་གཞིའི་མཚན་
ཉིད་སེལ་བ་དང་བཅས་པ་ནི། ནོར་བུ་ལ་སོགས་པ་ལ་ནི་བརྡར་བ་དང་ཕུག་པ་ཉིད་རུང་
བ་ཉིད་ཡིན་ནོ། །མགུལ་རྒྱན་དང་གདུ་བུ་རྒྱན་ཅན་དང་དཔུང་རྒྱན་དང་དོ་ཤལ་དང་སེ་མོ་
དོ་ཉིད་དུ་གནས་པ་ཡང་ངོ་། །པི་ཝང་དང་འོད་མ་དང་བ་ལ་རི་དང་མ་ཧ་ཏི་དང་སུགྷོ་ཤ་
རྣམས་ནི་རྒྱུད་དང་བཅས་པ་ཉིད་ནའོ། །དུང་དང་རྔ་བོ་ཆེ་དང་རྔ་པ་ཊ་ཧ་དང་རྫ་རྔ་རྣམས་

ནི་སྒྲ་འབྱིན་ནའོ། །གཞུ་ནི་རྒྱུད་དང་བཅས་པ་ཉིད་ནའོ། །རལ་གྲི་དང་རལ་གྲི་ཀྱོག་པོ་
དང་རལ་གྲི་སོ་གཅིག་པ་དང་མདུང་དང་འཕང་མདུང་དང་ལྕགས་ཀྱུ་རྣམས་ནི་དེ་ཉིད་
ཡིན་ནའོ། །མདའ་དང་ལྕགས་མདའ་དང་མདའ་ཕྱེད་ལྕགས་ལས་བྱས་པ་རྣམས་ནི་
མདེའུ་དང་བཅས་པ་ཉིད་ནའོ། །སྐུ་གཟུགས་ནི་སྐུ་གདུང་དང་བཅས་པ་ཉིད་ནའོ། །དེ་
ལ་སྟོན་པའི་འདུ་ཤེས་ཉེ་བར་གཞག་ན་ཉེས་པ་མེད་དོ། །ནོར་བུ་མཆིང་བུ་དང་སོག་མའི་
ཕྲེང་བ་དང་མཆུ་སྦྲང་དང་རྫ་རྔ་ཁ་གཅིག་པ་དང་གཞུ་དང་མདའ་ལྟར་བཅོས་པ་རྣམས་ནི་
ཕྱེད་ཉིད་དོ། །གསེར་གྱི་སྟེགས་བུ་ནི་མི་རུང་བ་ཉིད་དོ། །ཞེས་གསུངས་ཏེ། དགོས་པའི་
ཕྱིར་རུང་བ་ཉིད་དུ་གྱུར་པ་ནི་དངོས་གཞིའོ་ཞེས་སྔར་སྨོས་ན་རུང་བ་ཉིད་གང་ཞེ་ན། ནོར་
བུ་དང་ལ་སོགས་པས་མུ་ཏིག་དང་བཻཌཱུརྱ་དང་བྱུ་རུ་ལ་སོགས་པ་ལ་ནི་བརྡར་བ་དང་
མིག་ཕུག་པ་ཉིད་ནི་དགོས་པའི་ཕྱིར་རུང་བ་ཉིད་ཡིན་ནོ། །དེ་དག་ལ་རེག་གམ་རེག་ཏུ་
བཅུག་ན་ལྟུང་བྱེད་དུ་འགྱུར་བའོ། །ནོར་བུ་སོགས་མ་བརྡར་བ་དང་མིག་མ་ཕུག་པ་
སོགས་ལ་ནི་རེག་ན་ན་སྨད་པ་ཉེས་བྱས་འབྱུང་བར་ལུང་ལས་གསུངས་སོ། །འོན་ཀྱང་
བརྡར་བ་དང་མིག་ཕུག་པ་སོགས་མི་བྱེད་པར་ཐད་ཀར་རྒྱན་གང་རུང་གི་ཁྲར་བྱེད་པ་
སོགས་ཀྱིས་རྒྱན་བྱེད་དུ་རུང་བ་ཞིག་ཡིན་ན། དེ་ལ་རེག་གམ་རེག་ཏུ་བཅུག་ན་ཡང་ལྟུང་
བ་རྫོགས་པར་བསྐྱེད་དེ། དགོས་པའི་ཕྱིར་རུང་བ་ཡིན་པའི་ཕྱིར་རོ། །གསེར་དངུལ་ལ་
སོགས་པ་རིན་པོ་ཆེ་ལས་བྱས་པའི་མགུལ་རྒྱན་དང་ལག་ངར་ལ་བསྐོན་པའི་གདུ་བུ་རྒྱན་
ཅན་དང་དཔུང་རྒྱན་དང་ལྟེ་བ་ཙམ་དུ་རིང་དུ་འཕྱང་བའི་མུ་ཏིག་གི་དོ་ཤལ་དང་ནུ་མ་
སླེབ་ཙམ་དུ་འཕྱང་བའི་སེ་མོ་དོ་རང་རང་གི་དབྱིབས་ཉིད་དུ་གནས་པ་ཡང་ངོ་སྟེ་དགོས་
པའི་ཕྱིར་རུང་བ་ཉིད་ཡིན་ནོ་ཞེས་སྔ་མར་སྦྱར་ཏེ་དེ་ལ་དགེ་སློང་གིས་རེག་གམ་རེག་ཏུ་
བཅུག་ན་ལྟུང་བྱེད་དངོས་གཞིའོ། །དེ་རྣམས་རང་རང་གི་དབྱིབས་ལས་ཉམས་པ་ཆག་
ཅིང་ཆད་པ་ལ་རེག་ན་ནི་ཉེས་བྱས་འབྱུང་བར་འགྲེལ་ཆུང་ལས་གསུངས་སོ། །པི་ཝང་
དང༌། འོད་མ་དང༌། འདི་ལ་རང་འགྲེལ་རྩ་བ་དང༌། རང་འགྲེལ་དུ་དྲངས་པའི་ལུང་

གཉིས་ཆར་ལས་འོད་མ་ཞེས་པའི་ཚིག་མི་འབྱུང་བར་གླིང་བུ་དང་ཞེས་འབྱུང་ངོ༌། །འོན་
ཀྱང་བུ་ཊིཀ་ལས། སྐུ་བ་འོད་མ་ཅན་ལ་འོད་མ་ཞེས་བྱའི་གླིང་བུ་ནི་མིན་ཏེ་དེ་ལ་རྒྱུད་ཀྱི་
སྦྱོར་བ་མེད་པའི་ཕྱིར་རོ། །ཞེས་གསུངས་སོ། །བ་ལ་རི་དང་། མ་ཧཱ་ཏི་དང་། སུ་གྷོ་ཤུ་
རྣམས་ནི་སྐུད་པའི་རྒྱུད་ཐག་དང་བཅས་པ་ཉིད་ནུ་རུང་བའོ། །དེ་དག་ལ་རེག་གམ་རེག་
ཏུ་བཅུག་ན་དངོས་གཞིའོ། །དེ་དག་རྒྱུད་མེད་པ་ལ་རེག་ན་ཉེས་བྱས་འབྱུང་བར་ལུང་
ལས་གསུངས་སོ། །འདི་ལྔ་ཀའང་པི་ཝང་གི་བྱེ་བྲག་གོ་ཞེས་བུ་ཊིཀ་ལས་སོ། །དུང་དང་
རྔ་བོ་ཆེ་དང་རྔའི་ཕྱོགས་གཅིག་པགས་པས་གཡོགས་ལ་ཕྱོགས་གཅིག་མ་གཡོགས་པའི་
རྔ་པ་ཊ་ཧ་དང་། ཁ་ཞབས་ཅུང་ཟད་ཞུམ་པ་སྐེད་པ་སྦོམ་པའི་རྫ་མ་ཁར་པགས་པས་
གཡོགས་པའི་རྫ་རྔ་རྣམས་ནི་སྒྲ་འབྱིན་དུ་བཏུབ་པ་ཉིད་ནུ་དགོས་པའི་ཕྱིར་རུང་བའོ། །
དེ་དག་ལ་རེག་གམ་རེག་ཏུ་བཅུག་ན་དངོས་གཞིའོ། །དེ་དག་སྒྲ་འབྱིན་དུ་མི་བཏུབ་པ་ལ་
རེག་ན་ཉེས་བྱས་སོ། །གཞུ་ནི་རྒྱུད་དང་བཅས་པ་ཉིད་ན་རུང་བའོ། །དེ་ལ་རེག་གམ་
རེག་ཏུ་བཅུག་ན་དངོས་གཞི་དང་རྒྱུད་མེད་པའི་གཞུ་ལ་རེག་ན་ཉེས་བྱས་སོ། །རལ་གྲི་སོ་
གཉིས་པ་དང་རལ་གྲི་ཀྱོག་པོ་དང་། རལ་གྲི་སོ་གཅིག་པ་དང་། གྲི་དེ་དག་གི་ཚད་ཀྱང་
ཕྱུ་བ་ཆོས་སེང་གིས་མཛད་པའི་སོར་འགྲེལ་ལས། གྲི་སོར་བརྒྱད་ཡན་ཆད་ཅེས་
གསུངས་སོ། །མདུང་དང་། འཕང་མདུང་དང་། དེ་ལ་འཕང་མདུང་ནི་མདུང་ཞགས་ཏེ།
ཕར་འཕངས་ཏེ་ཚུར་འཐེན་བྱེད་ཐག་པ་བཏགས་པ་ཞིག་གོ །ལྕགས་ཀྱུ་རྣམས་ནི་དེ་དག་
རང་རང་གི་དངོས་པོ་དེ་ཉིད་ཡིན་ན་རུང་བའོ། །དེ་དག་ལ་རེག་གམ་རེག་ཏུ་བཅུག་ན་
དངོས་གཞིའོ། །དེ་དག་ལས་ཉམས་པ་སྤྱད་ཏུ་མི་རུང་བ་ལ་རེག་ན་ཉེས་བྱས་འབྱུང་བར་
འགྲེལ་ཆུང་ལས་གསུངས་སོ། །ཧ་ཅང་ཉམས་ན་ནི་ལྟུང་བ་མེད་པར་ཡང་འགྱུར་རོ། །
ལྕགས་ལས་གཞན་པའི་མདའ་དང་། ལྕགས་མདའ་དང་། མདའ་ཕྱེད་ལྕགས་ལས་བྱས་
པ་རྣམས་ནི་མདེའུ་སྟེ་མདའ་མཆུ་དང་བཅས་པ་ཉིད་ན་རུང་བའོ། །དེ་དག་ལ་རེག་གམ་
རེག་ཏུ་བཅུག་ན་དངོས་གཞི་དང་མདེའུ་མེད་པའི་མདའ་ལ་རེག་ན་ཉེས་བྱས་སོ། །སངས་

རྒྱས་ཀྱི་སྐུ་གཟུགས་ནི་རྒྱུ་རིན་པོ་ཆེ་ལས་བྱས་པ་དང་ནང་ན་སངས་རྒྱས་ཀྱི་སྐུ་གདུང་སྟེ་
རིང་བསྲེལ་དང་བཅས་པ་ཉིད་ན་རུང་བའོ། །དེ་ལ་རེག་གམ་རེག་ཏུ་བཅུག་ན་དངོས་
གཞི་དང་། དེ་གཉིས་གང་རུང་རེ་མ་ཚང་བ་ལ་རེག་ན་ཉེས་བྱས་དང་། རྒྱུ་རིན་པོ་ཆེ་མིན་
ཞིང་ནང་ན་སྐུ་གདུང་ཡང་མེད་པ་ལ་རེག་ན་ལྟུང་མེད་དང་། མཆོད་རྟེན་ཡང་དེ་ལྟར་ཡིན་
པར་རང་འགྲེལ་ལས་གསུངས་སོ། །ཉན་ཐོས་དང་རང་སངས་རྒྱས་ཀྱི་སྐུ་གཟུགས་རིན་
པོ་ཆེ་ལས་བྱས་པ་སྐུ་གདུང་དང་བཅས་པ་ཉིད་ལ་ནི་དེ་དག་གི་སྐུ་གདུང་དང་བཅས་པ་
ཡང་རུང་། སངས་རྒྱས་ཀྱི་སྐུ་གདུང་དང་བཅས་པ་ཡང་རུང་སྟེ་ཉེས་བྱས་སུ་འགྱུར་རོ་
ཞེས་ཊཱི་ཀ་ལས་སོ། །རྒྱུ་རིན་པོ་ཆེ་མ་ཡིན་ན་ཉན་ཐོས་དང༌། རང་སངས་རྒྱས་ཀྱི་སྐུ་
གདུང་དང་བཅས་ཀྱང་རེག་པ་ལ་ཉེས་པ་མེད་དོ། །རང་འགྲེལ་ལས། སྲེད་མེད་ཀྱི་བུ་ལ་
སོགས་པའི་གཟུགས་རིན་པོ་ཆེ་ལས་བྱས་པ་ཉིད་མ་ཡིན་པ་སྐུ་གདུང་དང་བཅས་པ་ཉིད་
ནི་དེ་དག་གི་རུས་པ་དང་བཅས་པ་ཡང་རུང་སངས་རྒྱས་ཀྱི་སྐུ་གདུང་དང་བཅས་པ་ཡང་
རུང་སྟེ་ཉེས་པ་མེད་དོ། །རིན་པོ་ཆེ་ལས་བྱས་པ་ཉིད་ཡིན་ན་ནི་རྫས་ཙམ་གྱི་དབང་ལས་
ཉེས་བྱས་སུ་འགྱུར་རོ། །ཞེས་སོ། །རིན་པོ་ཆེ་ལས་བྱས་པའི་སྟོན་པའི་སྐུ་གཟུགས་དེ་ལུ་
སྟོན་པའི་འདུ་ཤེས་ཉེ་བར་བཞག་ན་དགེ་སློང་གིས་རེག་གམ་རེག་ཏུ་བཅུག་ཀྱང་ཉེས་པ་
མེད་དོ། །སྟོན་པའི་བློས་རིན་པོ་ཆེའི་བློ་ལྡོག་པའི་ཕྱིར་རོ། །ནོར་བུ་མཆིང་བུ་སྟེ་ནོར་བུ་
ཕལ་བ་དང་། རང་འགྲེལ་ལས། འདིར་མཆིང་བུ་ལ་སོགས་པའི་ཚིག་ནི་དཔེ་ཙམ་དུ་ཟད་
དེ། ས་ལས་བྱས་པའི་ནོར་བུ་དག་ཀྱང་ཕྱེད་ཉིད་དེ། ཉེས་བྱས་སུ་རིག་པར་བྱའོ། །ཞེས་
སོ། །སོག་མ་དབུ་རྒྱན་གྱི་རྣམ་པར་བྱས་ཏེ་གསེར་ཆུ་བྱུགས་པའི་སོག་མའི་ཕྲེང་བ་དང་།
ཤིང་བུ་ལས་བྱས་པའི་རྒྱུད་གཅིག་པར་འདུག་པ་བྱིས་པ་དག་རྩེ་བའི་ཆ་བྱད་མཆུ་སྦྲང་
དང་། རྫ་རྔ་ཁུ་གཅིག་པའམ་ངོ་གཅིག་པ་དང་། རས་བལ་ལམ་ཤིང་བལ་རྨེལ་བ་ལ་
དགོས་པའི་གཞུ་དང་ཤིང་བུ་སོགས་ལ་ལྟོང་ཙམ་བཏོད་ཅིང་མདའ་ལྟར་བཅོས་པ་རྣམས་
ལ་ནི་དགེ་སློང་གིས་རེག་གམ་རེག་ཏུ་བཅུག་ན་ལྟུང་བྱེད་ཀྱི་ཕྱེད་ཉེས་བྱས་ཉིད་དོ། །དྲུག་

པོ་འདི་དག་ནི་རིན་པོ་ཆེ་ལ་རེག་པའི་ན་སྨད་གཉིས་དང༌། རོལ་མོ་ལ་རེག་པའི་ན་སྨད་
གཉིས་དང་། མཚོན་ཆ་ལ་རེག་པའི་ན་སྨད་གཉིས་ཏེ། གོ་རིམ་བཞིན་ནོ། །གསེར་གྱི་
སྟེགས་བུ་ནི་དགོས་པའི་ཕྱིར་རུང་བའི་ཡན་ལག་མ་ཚང་སྟེ་དེ་ལ་དགེ་སློང་འདུག་ཏུ་མི་རུང་
བ་ཉིད་དོ། །དེ་ཡང་ལུང་ཞུ་བ་ལས། དགེ་སློང་གིས་གསེར་གྱི་སྟེགས་བུ་ལ་འདུག་ན་ཉེས་
བྱས་སོ། །ཞེས་གསུངས་ལ། དེས་ན་དེ་ལ་རེག་ན་ཡང་ཉེས་བྱས་སོ། །འདི་ལ་ཤེར་
འབྱུང་གི་འགྲེལ་པ་ལས། གསེར་གྱི་གོང་བུ་རུང་བ་མ་ཡིན་ཞེས་པ་ནི་གསེར་ལ་སོགས་
པའི་གོང་བུ་བརྡུངས་སུ་མ་བྱས་པས་ན་རུང་བའི་ནང་དུ་མ་གཏོགས་པར་སྟོན་པའོ། །
ཞེས་དང་། འགྲེལ་ཆུང་ལས། གསེར་དང་དངུལ་གྱི་གར་བུ་དང༌། སྦྲམ་དང་གསེར་ཕྱེ་
དང་དགོག་ལ་སོགས་པ་བྱེད་དུ་མ་བྱས་པ་ལ་རེག་པ་ནི་ཉེས་བྱས། ཞེས་གསུངས་སོ། །
བཞི་པ་རྐྱེན་ཁྱད་པར་ཅན་ལ་ཉེས་པ་མེད་པ་བསླབ་བྱ་དང་བཅས་པ་ནི། འཇིགས་པར་
གྱུར་ན་རང་གི་ལ་མི་གནོད་ན་དགེ་འདུན་གྱི་དང་མཆོད་རྟེན་གྱི་དབྱིག་དང་གསེར་སྦས་
ནས་སམ་ཁྱེར་ཏེ་འགྲོ་བར་བྱའོ། །དད་པ་ཅན་ནམ་དགེ་ཚུལ་གྱིས་སོ། །མེད་ན་རང་
གིས་སོ། །དེར་བསྐོ་བར་བྱའོ། །བྲལ་ན་སྦྱིན་ནོ། །བྲུ་བ་ཡང་དེ་དང་འདྲའོ། །མི་མ་ཡིན་
པའི་གནས་ན་གལ་ཏེ་དེ་དག་གི་བསོད་ནམས་ཀྱིས་བྱུང་བ་རིན་པོ་ཆེའི་རང་བཞིན་གྱི་ས་
གཞི་དང་ཐེམ་སྐས་ལ་སོགས་པ་ལ་ནི་ཉེས་པ་མེད་དོ། །ཟན་གྱི་ཕྱིར་སྣོད་གཞན་མེད་ན་
རིན་པོ་ཆེ་ལས་བྱས་པ་ཡང་ངོ་། །འདུག་པའི་ཕྱིར་མལ་ཆ་དང་སྟན་ལ་ཡང་ངོ་། །བཞོན་
པས་འགྲོ་བར་བྱའོ། །ཆོས་དང་ལྡན་པའི་དོན་གྱི་དབང་ཉིད་ཀྱིས་སོ། །ཆ་སྒེག་དང་ལྡན་
པ་ཉིད་ཀྱིས་མི་བྱའོ། །རྒས་པ་དང་ན་བ་དག་ལས་གཞན་པས་མི་བྱའོ། །ཆོས་ཉན་དུ་
གཞུག་པའི་ཕྱིར་རིན་པོ་ཆེ་ལས་བྱས་པའི་སེང་གེའི་ཁྲི་ལ་མི་རྟག་པས་ཉེན་པར་འགྱུར་
བའི་ཡིད་ལ་བྱེད་པས་འདུག་པར་བྱའོ། །ཁྱིམ་དུ་དེས་བཤམས་པ་ན་གསེར་དང་དངུལ་
གྱིས་སྨྲས་པ་དྲིལ་བུ་གཡེར་ཁས་གཤིབས་པའི་གོས་དག་ལ་ཁྱིམ་པའི་ཡིན་ནོ་སྙམ་དུ་
ཤེས་པར་བྱས་ནས་ཀྱང་ངོ་། །དེ་ལ་ནོར་བུས་སྨྲས་པ་གསེར་དང་དངུལ་གྱིས་བརྒྱན་པ་

དག་ལ་ཡང་ངོ་། །དེ་དག་བྲུབ་པར་བྱའོ། །ཁྱིམ་པ་དང་དགེ་ཚུལ་མེད་ན་སངས་རྒྱས་ཀྱི་
སྐུ་གཟུགས་ལ་སྟོན་པའི་འདུ་ཤེས་ཉེ་བར་བཞག་པ་རྣམས་ཀྱིས་ཆོས་དང་ལྡན་པའི་དོན་
གྱི་དབང་ཉིད་ཀྱིས་རེག་པ་ལ་མི་རུང་བ་ཉིད་མེད་དོ། །དེའི་རྫས་ལ་ཡང་ངོ་། །ཞེས་
གསུངས་ཏེ། ཆོམ་རྐུན་པ་ལ་སོགས་པས་འཇིགས་པར་གྱུར་ན་དགེ་སློང་རང་གི་ཆོས་
གོས་དང་ལྷུང་བཟེད་སོགས་ཀྱི་རྫས་སྦ་བའམ་ཁྱེར་བ་ལ་མི་གནོད་ན་དགེ་འདུན་གྱི་དང་
མཆོད་རྟེན་གྱི་དབྱིག་དངུལ་དང་གསེར་སྦས་ནས་སམ་ཁྱེར་ཏེ་འགྲོ་བར་བྱའོ། །རང་གི་
ལ་གནོད་ན་དང་པོར་རང་གི་ཆོས་ལྡན་གྱི་རྫས་སྦ་བའམ་འཁྱེར་བར་བྱའོ། །བྱེད་པ་པོ་
གང་གིས་སྦས་སམ་ཁྱེར་ཏེ་འགྲོ་བར་བྱ་ཞེ་ན། ཁྱིམ་པ་དང་དགེ་ཚུལ་ཡོད་ན་བདག་གིས་
མི་རེག་པར་ཁྱིམ་པ་དད་པ་ཅན་ནམ། དགེ་ཚུལ་གྱིས་སོ། །དགེ་ཚུལ་ལ་ནི་དད་པ་མ་
སྨྲས་ཀྱང་གྲུབ་བོ་ཞེས་ཊཱི་ཀ་ལས་སོ། །དེ་གཉིས་ཀྱང་མེད་ན་དགེ་སློང་རང་གིས་སོ། །སྦ་
བ་དང་འཁྱེར་བ་དེར་རྫས་དེ་ས་འོག་ཏུ་སྦ་ན་ཁྱིམ་པ་དད་པ་ཅན་ནམ་དགེ་ཚུལ་གྱིས་ས་
བསྐོ་བར་བྱའོ། །དེ་གཉིས་མེད་ན་རང་གིས་བྱའོ་ཞེས་ཊཱི་ཀ་ལས་སོ། །འཇིགས་པ་དང་
བྲལཾ་ན་རྫས་སྦས་པའམ་ཁྱེར་བ་དེ་གནས་དེ་ཉིད་དུ་སྦྱིན་ནོ། །རྫས་དེ་སའི་འོག་ནས་བྲུ་
ཞིང་དབྱུང་བ་ཡང་སྦ་བ་དང་འཁྱེར་བ་དེ་དང་འདྲ་སྟེ་ཁྱིམ་པ་དད་པ་ཅན་ནམ་དགེ་ཚུལཾ་
གྱིས་བྲུ་ཞིང་དབྱུང་བར་བྱའོ། །དེ་གཉིས་མེད་ན་རང་གིས་སོ། །ལྷ་དང་ཀླུ་ལ་སོགས་པ་
མི་མ་ཡིན་པའི་གནས་ན་འཇིག་རྟེན་ཆགས་པའི་ཚེ་གལ་ཏེ་དེ་དག་གི་བསོད་ནམས་
ཀྱིས་བྱུང་བ་རིན་པོ་ཆེའི་རང་བཞིན་གྱི་ས་གཞི་དང་ཐེམ་སྐས་ལ་སོགས་པ་ལ་ནི་དགེ་
སློང་གིས་རེག་པ་ལ་སོགས་པ་བྱས་ཀྱང་ཉེས་པ་མེད་དོ། །མི་མ་ཡིན་པའི་གནས་དེར་
ཟན་གྱི་ཕྱིར་ཟངས་མ་ལས་བྱས་པ་ལ་སོགས་པའི་སྣོད་གཞན་མེད་ན་དེ་དག་གི་བསོད་
ནམས་ཀྱིས་བྱུང་བ་རིན་པོ་ཆེ་གསེར་དངུལ་ལ་སོགས་པ་ལས་བྱས་པ་ཉིད་ཀྱི་སྣོད་དུ་ཟ་
བ་ལ་ཡང་ངོ་སྟེ་ཉེས་པ་མེད་དོ། །རེག་པ་ལའང་ཉེས་པ་མེད་དོ། །མི་མ་ཡིན་པའི་གནས་
དེར་འདུག་པའི་ཕྱིར་གཞན་མེད་ན་རིན་པོ་ཆེ་ལས་བྱས་པའི་མལ་ཆ་དང་སྟན་དག་ལ་

ཟ
འདུག་པ་ལ་ཡང་ཉེས་པ་མི་འབྱུང་ངོ༌། །རེག་པ་ལའང་ཉེས་པ་མེད་དོ། །དགེ་སློང་གླང་
པོ་ཆེའམ་རྟ་ལ་སོགས་པའི་བཞོན་པས་འགྲོ་བར་བྱའོ། །དགོས་པ་གང་ཡང་རུང་བས་
སམ་ཞེ་ན། ཆོས་དང་ལྡན་པའི་དོན་གྱི་དབང་ཉིད་ཀྱིས་སོ་ཞེས་དེའི་དབང་ཉིད་ཀྱིས་
བཞོན་པས་འགྲོ་བར་བྱའོ་ཞེས་པའོ། །ཆོས་དང་ལྡན་པའི་དོན་ཞེས་པའང་ཊི་ཀ་ལས།
ཆོས་དང་མི་འབྲལ་བའི་དགོས་པའི་ཆེད་ནི་ཆོས་དང་ལྡན་པའི་དོན་གྱི་དབང་ངོ༌། །ཞེས་
གསུངས་པས་ཆོས་དང་མི་འབྲལ་བའི་དོན་ཐམས་ཅད་ཆོས་ལྡན་གྱི་དབང་ཡིན་ནོ། །
བཞོན་པ་དེ་ལ་གསེར་དང་དར་ལ་སོགས་པ་དག་གིས་བརྒྱན་ནས་ཆུ་སྒེག་པ་དང་ལྡན་པ་
ཉིད་ཀྱིས་བཞོན་ཞིང་འགྲོ་བར་མི་བྱའོ། །དགེ་སློང་ཆོས་ལྡན་གྱི་དགོས་པ་དང་བཅས་
པས་ཀྱང་རྒས་པ་དང་ན་བ་དག་ལསཾ་གཞན་པས་བཞོན་པས་འགྲོ་བར་མི་བྱའོ། །ཉན་
པ་པོ་ཆོས་ཉན་དུ་གཞུག་པའི་ཕྱིར་འཆད་པ་པོ་རིན་པོ་ཆེ་གསེར་ལ་སོགས་པ་ལས་བྱས་
པའི་སེང་གེའི་ཁྲི་ལ་འདུག་པ་ན་འཆད་པ་པོས་ཁྲི་འདི་ནི་མི་རྟག་པས་ཉེན་པར་འགྱུར་
བའི་ཡིད་ལ་བྱེད་པས་ཁྲི་དེ་ལ་འདུག་པར་བྱའོ། །དེ་ལྟར་བྱས་ན་རིན་པོ་ཆེ་ལ་རེག་པའི་
ཉེས་པ་མེད་ཅིང་ཁྲི་སྟན་ཆེན་པོ་ལ་འདུག་པའི་ཉེས་པ་ཡང་མེད་དོ། །ཁྱིམ་དུ་ཁྱིམ་པ་
དེས་དགེ་སློང་ལ་གོས་ལ་སོགས་པ་བཤམས་པ་ན་གསེར་དང་དངུལ་གྱི་རྒྱན་གྱིས་སྤྲས་
པ་དྲིལ་བུ་ཆུང་ངུ་དང་གཡེར་ཁས་གཤིབས་པའི་སྟེ་གཡོགས་པའི་གོས་དག་ལ་གོས་འདི་
ཁྱིམ་པའི་ཡིན་ནོ་སྙམ་དུ་ཤེས་པར་བྱས་ནས་ཀྱང་ངོ་སྟེ་ཤེས་པར་བྱས་ནས་མི་རྟག་པས་
ཉེན་པར་འགྱུར་བའི་ཡིད་ལ་བྱེད་པས་འདུག་པར་བྱའོ་ཞེས་སྔ་མར་སྦྱར་རོ། །དེས་ན་
ཁྱིམ་པའི་ཡིན་ནོ་སྙམ་པ་དང་མི་རྟག་པས་ཉེན་པར་འགྱུར་བ་ཡིན་ནོ་སྙམ་པ་སྟེ་འདི་ལ་
ཡིད་བྱེད་གཉིས་དགོས་པའོ། །སེང་གེའི་ཁྲི་དེ་ལ་ནོར་བུས་སྤྲས་པ་གསེར་དང་དངུལ་
གྱིས་བརྒྱན་པ་ཉིད་ཀྱི་གོས་བཏིང་བ་དག་ལ་ཡང་ངོ་སྟེ་མི་རྟག་པས་ཉེན་པར་འགྱུར་བའི་
ཡིད་ལ་བྱེད་པས་འདུག་པར་བྱའོ་ཞེས་སྔ་མར་སྦྱར་རོ། །སེང་གེའི་ཁྲིའི་རྣམ་པར་བཞག་
པ་སྔར་བསྟན་པར་འདི་དག་འདུས་མོད་ཀྱི་འོན་ཀྱང་ལུང་ལས་དངོས་སུ་གསུངས་པའི་

ཚིག་ཡོད་པས་མདོ་འདི་ལོགས་སུ་བྱས་སོ། །སེང་གེའི་ཁྲི་ལ་གོས་གསེར་དངུལ་གྱིས་
བརྒྱན་པ་བཤམས་པ་དེ་དག་དགེ་སློང་གིས་བྲུབ་པར་བྱའོ། །དེ་ལ་རེག་པའི་ཉེས་པར་
མི་འགྱུར་རོ། །དེ་ཡང་ཆར་བ་བབ་སྟེ་དྲུང་ན་ཁྱིམ་པ་མེད་ན་ཞེས་འགྲེལ་ཆུང་ལས་སོ། །
དེ་ལ་སྟོན་པའི་འདུ་ཤེས་ཉེ་བར་བཞག་ན་ཉེས་པ་མེད་དོ་ཞེས་སྔར་སྨོས་པ་དེར་ནི་ཁྱིམ་
པ་དང་དགེ་ཚུལ་ཡོད་མེད་གང་ཡང་མ་གསུངས་ལ་བྱ་བ་ཆོས་ལྡན་ཡིན་མིན་གསལ་བར་
མ་གསུངས་པས་དོན་དེ་དག་འདིར་རྒྱས་པར་བཤད་པ་ནི། ཁྱིམ་པ་དང་དགེ་ཚུལ་ཡོད་
ན་དེ་གཉིས་རེག་ཏུ་གཞུག་ཅིང་དེ་གཉིས་མེད་ན་རིན་པོ་ཆེ་ལས་བྱས་པའི་སངས་རྒྱས་ཀྱི་
སྐུ་གཟུགས་ལ་སྟོན་པའི་འདུ་ཤེས་ཉེ་བར་བཞག་པ་དགེ་སློང་རྣམས་ཀྱིས་སྐུ་གཟུགས་
དེ་སྦ་བརྟུལ་དང་བྱི་དོར་བྱེད་པ་ལྟ་བུ་ཆོས་དང་ལྡན་པའི་དོན་གྱི་དབང་ཉིད་ཀྱིས་རེག་པ་
ལ་མི་རུང་བ་ཉིད་མེད་དོ། །ཁྱིམ་པ་དང་དགེ་ཚུལ་དེ་གཉིས་མེད་ན་སངས་རྒྱས་ཀྱི་སྐུ་
གཟུགས་དེའི་རྫས་རིན་པོ་ཆེ་ལས་བྱས་པའི་རྒྱན་ལ་སོགས་པ་ལ་ཡང་ངོ་སྟེ་སྟོན་པའི་
འདུ་ཤེས་ཉེ་བར་བཞག་པ་རྣམས་ཀྱིས་ཆོས་དང་ལྡན་པའི་དོན་གྱི་དབང་ཉིད་ཀྱིས་རེག་
པ་ལ་མི་རུང་བ་ཉིད་མེད་དོ་ཞེས་སྦྱར་རོ། །མཆོད་པའི་དོན་གྱི་དབང་ཉིད་དུ་ནི་དེ་གཉིས་
ཡོད་ན་ཡང་རེག་པ་ལ་མི་རུང་བ་ཉིད་མེད་དོ་ཞེས་ཊཱི་ཀ་ལས་སོ། །གཉིས་པ་ལུང་གཞན་
ནས་འབྱུང་བ་ལ་གཉིས། རྒྱགས་པ་དང་འབྲེལ་བ་དང་། རྒོད་བག་དང་འབྲེལ་བའོ། །
དང་པོ་ལ་གཉིས། རྒྱན་བསླབ་བྱ་དང་བཅས་པ། ཁ་དོག་དང་དྲི་བསླབ་བྱ་དང་བཅས་
པའོ། །དང་པོ་ནི། རྒྱན་གདགས་པ་བསྟེན་པར་མི་བྱའོ། །རྒྱུ་བཅང་བར་བྱའོ། །
གདགས་སུ་མི་རུང་བའོ། །རོ་ཉེའམ་ཟངས་སམ་ར་གན་ནམ་འཁར་བའམ་རྒྱ་སྐྱེགས་གྱི་
ཚིགས་མའམ་ཤིང་ངམ་རྡོའམ་སའམ་བ་སོའམ་ར་དག་ལས་བྱས་པའོ། །རྟགས་ནི་དགེ་
འདུན་གྱི་ལ་ནི་དབུས་སུ་འཁོར་ལོ་ངོས་གཉིས་སུ་རི་དྭགས་འོག་ཏུ་གཙུག་ལག་ཁང་གི་
བདག་པོའི་མིང་བྲིའོ། །གང་ཟག་གི་ལ་ནི་རུས་པའི་ཀེང་རུས་སམ་མགོའི་ཐོད་པའོ། །
སོ་མངས་ཀྱིས་སྒྲ་བཤད་པར་མི་བྱའོ། །དེ་ནི་དཔེའོ། །མེ་ལོང་གིས་བཞིན་བལྟ་བར་མི་

བྱའོ། །ཆུ་ཡན་ཆད་ཀྱིས་སོ། །ཆུ་བརྟག་པའི་ཆེད་ཉིད་དང་གཉེར་མ་དང་རྨ་དང་སྐྲ་
དཀར་ལྟ་བ་དང་སྔ་ཕྱིའི་མཚན་མ་གཟུང་བ་ལ་ནི་ལྟུང་བ་མེད་དོ། །ཞེས་གསུངས་ཏེ།
དགེ་སློང་གིས་མགུལ་རྒྱན་དང་ལག་གདུབ་དང་སོར་གདུབ་འདོགས་པ་དང་། གསེར་སོ་
འཛུགས་པ་ལ་སོགས་པའི་རྒྱན་གང་ཡང་གདགས་པ་བསྟེན་པར་མི་བྱའོ། །འདོགས་ན་
འགལ་ཚབས་ཅན་དུ་འགྱུར་རོ་ཞེས་ལུང་ལས་གསུངས་སོ། །དེས་ན་རབ་ཏུ་བྱུང་བ་
རྣམས་ཀྱིས་རིན་པོ་ཆེའི་རིགས་ཀྱི་ཕྲེང་བ་འཆང་བའམ། ཕྲེང་བའི་ནང་དུ་རིན་པོ་ཆེའི་
རྒྱན་གྱིས་བརྒྱན་པ་དང༌། ཕྲེང་བ་ལག་ཏུ་མི་འཛིན་པར་སྐེ་ལ་ཐོགས་ནས་རྒྱན་བྱེད་པ་
སོགས་མི་རུང་བར་བསྟན་ཏོ། །དགེ་སློང་གིས་རྒྱ་སྟེ་ཐེའུ་ཚེ་བཅང་བར་བྱའོ། །རྣམ་པ་ཇི་
ལྟ་བུ་ཞེ་ན། སོར་གདུབ་ལ་སོགས་པའི་རྒྱན་དུ་གདགས་སུ་མི་རུང་བ་བཅང་བར་བྱའོ། །
རྒྱུ་དེ་རྒྱུ་ཅི་ལས་བྱས་པ་བཅང་ཞེ་ན། རོ་ཉེ་སྟེ་ཞ་ཉེ་དཀཾར་པོའམ་ཟངས་སམ་ར་གན་
ནམ་འཁར་བའམ། རྒྱ་སྐྱེགས་ཀྱི་ཚིག་མ་སྟེ་ལ་ཆའམ། ཤིང་ངམ་རྡོའམ་སའམ། བ་
སོའམ་རྭ་དག་ལས་བྱས་པ་བཅང་བར་བྱའོ། །དེ་རིན་པོ་ཆེ་ལས་གཞན་པའི་རྫས་ཀྱི་
དཔེ་ཡིན་ནོ་ཞེས་རང་འགྲེལ་ལས་སོ། །རྟགས་ཇི་ལྟ་བུ་བྱ་ཞེ་ན། རྟགས་ནི་དགེ་འདུན་གྱི་
རྒྱ་ལ་ནི་འཁོར་ཞིང་སྤྱད་པའི་བརྡར་དབུས་སུ་འཁོར་ལོ་དང་གང་ཟག་གི་རིས་སུ་བཅད་
དུ་མི་རུང་བ་མཚོན་པར་ངོས་གཉིས་སུ་རི་དྭགྲོས་དང་སྦྱིན་བདག་དགའ་བའི་ཕྱིར་འོག་ཏུ་
གཙུག་ལག་ཁང་གི་བདག་པོའི་མིང་བྲིའོ། །གང་ཟག་གི་རྒྱ་ལ་ནི་ཀུན་ཏུ་སྐྱོ་བ་བསྐྱེད་
པའི་ཕྱིར་རུས་པའི་ཀེང་རུས་སམ། མིའི་མགོའི་ཐོད་པ་བྲི་བར་བྱའོ། །འདི་ལ་ཕྲེང་རྒྱུད་
ལས། གང་ཟག་ལ་ནི་ཐོད་པ་དང༌། །ཡན་ལག་དྲུག་(ཐོད་པ་དང་། རྒལ་ཚིགས་དང༌། ཡན་ལག་བཞི)གི་
རུས་པས་མཚན། །ཞེས་ཀྱང་གསུངས་སོ། །འགྲེལ་ཆུང་ལས། དགེ་སློང་གང་ཟག་གི་རྒྱ་
ནི་མིང་རུས་མི་བྲི་བར་མིའི་ཀེང་རུས་དག་བྲིའོ། །ཞེས་གསུངས་སོ། །དགེ་སློང་གིས་སོ་
མངས་ཀྱིས་སྐུ་བཤད་པར་མི་བྱའོ། །སོ་མངས་དེ་ནི་དཔེའམ་མཚོན་པ་ཙམ་ཡིན་པས་སྐུ་
ཤད་པའི་རྫས་གཞན་གྱིས་ཀྱང་སྐྲ་བཤད་པར་མི་བྱའོ། །མེ་ལོང་གིས་བཞིན་ལ་བལྟ་

བར་མི་བྱའོ། །ཐ་ན་ཆུ་ཡན་ཆད་ནས་གཟུགས་བརྙན་སྣང་བའི་རིན་པོ་ཆེ་མན་ཆད་ཀྱིས་
སོ་ཞེས་བལྟ་བར་མི་བྱའོ་ཞེས་པའོ། །ཆུ་ལ་སྲོག་ཆགས་ཡོད་མེད་བརྟག་པའི་ཆེད་ཉིད་
ཆུར་ལྟ་བ་ལ་བཞིན་གྱི་གཟུགས་བརྙན་མཐོང་བ་དང་། མཛེས་མི་མཛེས་བརྟག་པའི་ཆེད་
ལས་གཞན་གདོང་བའི་གཉེར་མ་དང་རྨ་ལ་ལྟ་བ་དང༌། དེ་བཞིན་དུ་མི་རྟག་པར་མཐོང་
ནས་སེམས་སྐྱོ་བའི་ཕྱིར་སྐྲ་དཀར་ལྟ་བ་དང་ལུས་ཀྱི་གནས་སྐབས་སམ་ན་ཚོད་སྔ་ཕྱིའི་
མཚན་མ་གཟུང་བ་ཉིད་ཀྱི་ཆེད་དུ་མེ་ལོང་ལ་སོགས་པར་ལྟ་བ་ལ་ནི་ལྟུང་བ་མེད་དོ། །
གཉིས་པ་ནི། དཔྲལ་རིས་གསུམ་བསྟེན་པར་མི་བྱའོ། །གི་ཝང་གིས་བསྐུ་བ་བསྟེན་པར་
མི་བྱའོ། །དྲི་དག་གིས་ཀྱང་མི་བྱའོ། །བསོད་ནམས་འདོད་པས་རྐང་པ་གཉིས་ལ་ལུས་
བསྐུ་བའི་དྲིས་སྐུད་པ་བསྟེན་པར་བྱའོ། །དེའི་མདུན་དུ་དོར་བར་མི་བྱའོ། །དེ་དག་བསྐུས་
པ་དགེ་འདུན་གྱི་ནང་དུ་འདུ་བར་མི་བྱའོ། །ཁྱིམ་པ་དག་ལ་ཆོས་བསྟན་པར་མི་བྱའོ། །
ཁྱིམ་དག་ཏུ་འགྲོ་བར་མི་བྱའོ། །མཇུག་ཏུ་ཁྲུས་བྱའོ། །དེ་དག་བླང་བར་བྱའོ། །ཕྲེང་
བརྒྱུད་དག་ཀྱང་ངོ་། །མཆོད་རྟེན་ལ་དབུལ་བར་བྱའོ། །ཉན་ཐོས་ཀྱི་ལ་ཡང་ངོ་། །སྦྱིན་
པར་བྱེད་པ་མངོན་པར་མ་དད་ན་མགོ་ལོགས་སམ་རྐང་པ་ལོགས་སུའོ། །སྒོའི་བྱང་ཐད་
མ་ཡིན་པར་རོ། །རྩིག་པ་ལའོ། །དེར་ཁབ་བམ་ཚེར་མ་བཙུགས་པ་ལ་མེ་ཏོག་ཕྲེང་བརྒྱུད་
དག་དཔྱང་བར་བྱའོ། །མིག་ལ་ཕན་པའི་དྲི་ཞིམ་པོ་དུས་དུས་སུ་བསྣམ་པར་བྱའོ། །བྲམ་
ཟེའི་སྲད་བུ་ཐོགས་པ་བསྟེན་པར་མི་བྱའོ། །སྔགས་སྐུད་ཀྱང་ངོ་། །གསོ་བའི་ཕྱིར་ནི་
དཔུང་པ་གཡོན་པར་རོ། །གར་བབ་བབ་ཏུ་མི་དོར་རོ། །གལ་ཏེ་ལྷག་མ་དང་བཅས་པར་
གྱུར་ན་ཆོས་གོས་ཀྱི་མཐའ་མའམ་སྐ་རགས་ལ་གདགས་སོ། །གལ་ཏེ་མ་གྱུར་ན་ཀ་བའམ་
རྩིག་པའི་གསེབ་ཏུ་གཞུག་གོ །ཞེས་གསུངས་ཏེ། དཔྲལ་རིས་ཏེ་དཔྲལ་བ་ལ་ས་དཀར་
ལྟ་བུའི་རི་མོ་གསུམ་འཕྲེད་དུ་བྱས་པ་བསྟེན་པར་མི་བྱའོ། །དེ་ནི་ཕྱི་རོལ་བྲམ་ཟེའི་
ལུགས་ཡིན་པས་བཀག་པའོ། །དཔྲལ་བ་ལ་སོགས་པའི་ལུས་ཀྱི་ཕྱོགས་གང་དུ་ཡང་གི་
ཝང་གིས་བསྐུ་བ་བསྟེན་པར་མི་བྱའོ། །གི་ཝང་དེ་ནི་གླང་པོ་ཆེའམ་གླང་གཞན་གྱི་ལྟོ་བ་

ནས་འོངས་པ་དྲི་བསུང་ཞིམ་པའོ། །གསོ་བའི་ཆེད་ཉིད་དུ་གི་ཝང་གིས་བསྐུ་བ་བསྟེན་
པར་བྱའོ་ཞེས་རང་འགྲེལ་ལས་སོ། །དེར་མ་ཟད་དྲི་བཟང་པོ་གཞན་ཙན་དན་དང་ལི་ཤི་
ལ་སོགས་པ་དག་གིས་ཀྱང་ལུས་ལ་བསྐུ་བར་མི་བྱའོ། །གསོ་བའི་ཆེད་ཉིད་དུ་ནི་མ་
གཏོགས་སོ་ཞེས་ཊཱི་ཀ་ལས་སོ། །སྦྱིན་བདག་བསོད་ནཾམས་འདོད་པས་དགེ་སློང་གི་རྐང་
པ་གཉིས་ལ་ལུས་བསྐུ་བའི་ཙན་དན་ལ་སོགས་པའི་དྲིས་སྐུད་པ་དགེ་སློང་གིས་བསྟེན་
པར་བྱའོ། །སྦྱིན་བདག་བསོད་ནམས་འདོད་པ་དེའི་མདུན་དུ་དྲི་བཟང་པོ་དེ་བཀྲུ་ཞིང་
དོར་བར་མི་བྱའོ། །སྦྱིན་བདག་གི་ངོར་རམ་ནད་གསོ་བའི་ཕྱིར་དྲི་བཟང་པོ་དེ་དག་གིས་
དགེ་སློང་གི་ལུས་ལ་བསྐུས་པ་ན་དགེ་སློང་དེ་དགེ་འདུན་གྱི་ནང་དུ་འདུ་བར་མི་བྱའོ། །
དྲི་དག་གིས་བསྐུས་པའི་དགེ་སློང་གིས་ཁྱིམ་པ་དག་ལ་ཆོས་བསྟན་པར་མི་བྱའོ། །དེས་
བསོད་སྙོམས་སོགས་ལ་ཁྱིམ་དག་ཏུ་འགྲོ་བར་མི་བྱའོ། །དྲི་བཟང་པོས་ལུས་བསྐུ་བའི་
བྱ་བ་ཟིན་པའི་མཇུག་ཏུ་ཁྲུས་བྱའོ། །དེ་ཡང་ནད་གསོ་བའི་ཕྱིར་དྲིས་ལུས་ལ་བསྐུས་ན་
ནད་སོས་པ་ན་ཁྲུས་བྱ་བར་ལུང་ལས་གསུངས་སོ། །དྲི་བཟང་པོ་དེ་དག་སྦྱིན་བདག་གིས་
འབུལ་ན་དགེ་སློང་གིས་བླང་བར་བྱའོ། །མེ་ཏོག་གི་ཕྲེང་བ་སྐུད་པ་ལ་བརྒྱུས་པའི་ཕྲེང་
བརྒྱུད་དག་ཀྱང་ངོ་སྟེ་འབུལ་ན་བླང་བར་བྱའོ་ཞེས་པའོ། །དྲི་བཟང་པོ་དང་ཕྲེང་བརྒྱུད་
བླངས་པ་དེ་གཉིས་ནི་མཆོད་རྟེན་ལ་དབུལ་བར་བྱའོ། །སུའི་མཆོད་རྟེན་ལ་དབུལ་ཞེ་ན།
སངས་རྒྱས་ཀྱི་མཆོད་རྟེན་ལ་དབུལ་བར་མ་ཟད་ཉན་ཐོས་ཀྱི་མཆོད་རྟེན་ལ་ཡང་ངོ་སྟེ་
དབུལ་བར་བྱའོ་ཞེས་པའོ། །དྲི་དང་ཕྲེང་བརྒྱུད་དེ་གཉིས་མཆོད་རྟེན་ལ་འབུལ་བར་སྦྱིན་
པར་བྱེད་པ་མངོན་པར་མ་དད་ན་རང་གི་མགོ་ལོགས་ཀྱི་སྔས་སམ་རྐང་པ་ལོགས་སུ་ཉེ་
བར་གཞག་པར་བྱའོ། །དེ་ཡང་གཞན་གྱིས་མི་མཐོང་བར་བྱ་བའི་ཕྱིར་སྒོའི་བྱང་ཐད་དེ་
སྒོའི་དྲང་ཐད་མ་ཡིན་པར་རོ། །དེ་ལ་སྒོ་ཕྱེ་མ་ཐག་ཏུ་མཐོང་བར་འགྱུར་བ་མ་ཡིན་པ་
སྒོའི་གཡས་ཕྱོགས་སམ་གཡོན་ཕྱོགས་ཀྱི་ངོས་སུ་གཞག་པར་བྱའོ། །དྲི་བཟང་དང་མེ་
ཏོག་ཕྲེང་བརྒྱུད་དེ་གཉིས་གཞི་གང་ལ་གཞག་པར་བྱ་ཞེ་ན། རང་ཉིད་འདུག་པའི་གནས་

དེའི་རྩིག་པ་ཉིད་ཀྱི་ངོས་ལའོ། །དྲི་བཟང་པོ་ནི་རྩིག་པ་ལ་བྱུག་པར་བྱའོ། །མེ་ཏོག་ཕྲེང་
བརྒྱུད་རྩིག་པའི་ངོས་ལ་གཞག་པའི་ཚུལ་ནི་རྩིག་པའི་ངོས་དེར་ཁབ་བམ་ཚེར་མ་
བཙུགས་པ་ལ་མེ་ཏོག་གི་ཕྲེང་བརྒྱུད་དག་དཔྱང་བར་བྱའོ། །མིག་སྨན་ག་བུར་དང་
ཨུཏྤལ་སྔོན་པོ་ལ་སོགས་པ་མིག་ལུ་ཕན་པའི་དྲི་ཞིམ་པོ་དག་ཆགས་པའི་བློ་སྤངས་ཏེ་
མིག་ལ་ཕན་པའི་ཆེད་དུ་དུས་དུས་སུ་སྣར་བསྣམ་པར་བྱའོ། །རྟག་ཏུ་ནི་མ་ཡིན་ནོ་ཞེས་
ཊཱི་ཀ་ལས་སོ། །སྐུད་པ་གང་ལུས་ལ་འཆང་ན་མཆོད་སྦྱིན་གང་བྱས་ཚངས་པའི་གོ་འཕང་
གི་དགེ་བར་འགྱུར་བར་སྨྲ་བའི་བྲམ་ཟེའི་སྲད་བུ་མཆོད་སྦྱིན་གྱི་དག་བྱེད་དེ་ཕྲག་པ་
གཡས་གཡོན་ནས་མཆན་ཁུང་གཡས་གཡོན་དུ་བསྣོལ་མར་བཅིངས་ནས་རྒྱ་གྲམ་གྱི་ཚུལ་
དུ་སེ་རལ་ཁར་ཐོགས་པ་བསྟེན་པར་མི་བྱའོ། །དེ་ནི་ཕྱི་རོལ་པའི་བྲམ་ཟེའི་ལུགས་ཡིན་
པས་བཀག་པར་ལུང་ལས་གསུངས་སོ། །ཚོན་སྣ་ལྔའི་སྐུད་པ་ལ་སྔགས་བཏབ་པའི་
སྔགས་སྐུད་ཀྱང་བསྟེན་མི་རུང་ངོ༌། །འདི་ཡང་བྲམ་ཟེའི་ལུགས་ཡིན་པས་བཀག་པར་
ལུང་ལས་གསུངས་སོ། །ནད་གསོ་བའི་ཕྱིར་ནི་སྔགས་སྐུད་དེ་གོས་ཀྱི་འོག་ཏུ་སོང་ནས་
གཞན་གྱིས་མི་མཐོང་བའི་ཕྱིར་རང་གི་དཔུང་པ་གཡོན་པར་རོ་ཞེས་གཡོན་པར་གདགས་
པར་བྱའོ་ཞེས་པའོ། །གཞན་དུ་བཏགས་ན་ཉེས་བྱས་སོ། །ནད་སོས་པར་གྱུར་ན་སྔགས་
སྐུད་དེ་གར་བབ་བབ་ཏུ་མི་དོར་རོ། །གལ་ཏེ་ནད་ཀྱི་ལྷག་མ་དང་བཅས་པར་གྱུར་ན་
སྔགས་སྐུད་དེ་ཆོས་གོས་ཀྱི་མཐའ་མའམ་སྐ་རིགས་ལ་གདགས་སོ། །གལ་ཏེ་ནད་ལྷག་
མ་དང་བཅས་པར་མ་གྱུར་ན་སྔགས་སྐུད་དེ་ཀ་བའམ་རྩིག་པའི་གསེབ་ཏུ་གཞུག་གོ །
གཉིས་པ་རྒོད་བག་དང་འབྲེལ་བ་ནི། གར་དང་གླུ་དང་རོལ་མོ་ཀུན་ཏུ་སྤྱད་པར་མི་བྱའོ། །
བསླབ་པར་མི་བྱའོ། །བཟླས་པར་མི་བྱའོ། །བལྟ་བའི་ཕྱིར་འགྲོ་བར་མི་བྱའོ། །དགེ་
སློང་མ་ཀུན་ཏུ་གར་བྱེད་དུ་མི་གཞུག་གོ །སྟོན་པའི་ཡོན་ཏན་ཡང་དག་པར་བསྒྲག་པ་
དང་། རྒྱུན་ཆགས་གསུམ་པ་གདོན་པ་ལ་དབྱངས་ཀྱི་ང་རོ་བྱའོ། །དེ་དག་དབེན་པའི་
ཕྱོགས་སུ་བསླབ་པར་བྱའོ། །མཐོ་འཚམས་པ་དང་ཀུན་ཏུ་རྩེ་བ་དང་ཀུན་ཏུ་ཅ་ཅོ་འདོན་

པ་དང་རྒོད་པ་དང་དྲེགས་པ་དང་ལུས་ལ་བརྡེག་པ་དག་མི་བྱའོ། །རྒོད་པའི་བསམ་པས་
ལུས་དང་ངག་གི་རྣམ་པར་འགྱུར་བ་མི་བྱའོ། །འདྲེས་པ་ནི་ཆར་བསྡོམ་མོ། །སྣོད་
བརྒྱུད་པས་ཟས་ཀྱི་བྱ་བ་མི་བྱའོ། །མེ་ཏོག་རྣ་རྒྱན་བརྒྱུ་བར་མི་བྱའོ། །གདགས་པར་མི་
བྱའོ། །ངོ་སོ་ལས་བྱུང་བ་སྦྱིན་པར་མི་བྱའོ། །མི་རིངས་པར་བརྒྱུག་པར་མི་བྱའོ། །མྱུར་
བ་དང་མཆོང་བར་མི་བྱའོ། །བརླ་དང་ལག་པ་དང་ཉ་ལྟར་བསྐོར་བ་བསྐོར་བར་མི་བྱའོ། །
ཆུར་གསེག་མ་གདབ་པར་མི་བྱའོ། །ཆུར་རྫ་རྔ་ཁ་གཅིག་པ་དང་རྔ་བོ་ཆེ་ལྟར་བརྡུང་བར་
མི་བྱའོ། །རྫབ་ལ་ཕྱིལ་མོ་ཉུག་པར་མི་བྱའོ། །གླང་པོ་ཆེའི་སྐད་དང་རྟའི་སྐད་དང་ཁྱུ་
མཆོག་གི་སྐད་དང་རྨ་བྱའི་སྐད་དང་ཁུ་བྱུག་གི་སྐད་མི་དབྱུང་ངོ༌། །ཁས་དུང་དང་སིལ་
ཁྲོལ་དང་རྔ་བོ་ཆེའི་སྐད་མི་བྱའོ། །ཞེས་གསུངས་ཏེ། སྨིན་མ་སྐྱོད་པ་ཙམ་ཡན་ཆད་ཀྱི་བྲོ་
གར་དང་མགྲིན་བསྒྱུར་ཙམ་ཡན་ཆད་ཀྱི་གླུ་དབྱངས་དང༌། ཏིང་ཤགས་དང༌། ཏིང་
ཤགས་ལས་ཅུང་ཆེ་བའི་རོལ་མོ་ཕེག་རྡོབ་པ་ཞེས་པ་དང་། སྦུབ་ཆལ་སོགས་རོལ་མོ་
ཀུན་ཏུ་སྤྱད་པར་མི་བྱའོ། །རང་གིས་སློབ་དཔོན་བྱས་ཏེ་གར་ལ་སོགས་པ་གཞན་ལ་
བསླབ་པར་མི་བྱའོ། །གར་དང་གླུ་ལ་སོགས་པ་བརྗོད་པ་དྲན་པར་བྱ་བའི་ཕྱིར་ཡང་དང་
ཡང་དུ་ལད་མོ་བཟླས་པར་མི་བྱའོ། །གར་ལ་སོགས་པ་བལྟ་བའི་ཕྱིར་འགྲོ་བར་མི་བྱའོ། །
དེ་ལྟར་ལུང་ཕྲན་ཚེགས་ལས། དགེ་སློང་གིས་གར་མི་བྱ། གླུ་བླང་བར་མི་བྱ། རོལཾ་མོའི་
སྒྲ་མི་བྱའོ། །གར་དང་གླུ་དང་རོལ་མོའི་སྒྲ་དག་སྦྱང་བར་མི་བྱའོ། །དེ་དག་ལ་ལྟར་ཡང་
འགྲོ་བར་མི་བྱའོ། །དགེ་སློང་དག་དགེ་སློང་གར་སློབ་པའམ། གླུ་སློབ་པའམ། རོལ་མོའི་
སྒྲ་སློབ་པའམ། གར་དང་གླུ་དང་རོལ་མོའི་སྒྲ་སྦྱོང་ངམ། དེ་དག་ལ་ལྟར་འགྲོ་ན་འགལ་
ཚབས་ཅན་དུ་འགྱུར་རོ། །ཞེས་གསུངས་སོ། །དེས་ན་དེང་དུས་ཀྱི་རབ་བྱུང་གི་ཚུལ་
འཛིན་པ་འགའ་རེའི་སྤྱོད་པ་ལྟར་གཞན་ཁྱིམ་པ་ཕོ་མོ་སོགས་ཀྱི་མཐོང་སར་གླུ་ལེན་པ་
དང༌། རྡུང་ལེན་བྱེད་པ་དང་། གླུ་དང་རྡུང་ལེན་དེ་དག་ཟེར་སྡེར་གྱི་ཐོག་ཏུ་བཞག་ནས་
གང་དགར་འགྲེམ་པ་སོགས་ནི་རྩ་བ་ནས་སྤང་བར་བྱ་དགོས་ཏེ། ཁྱིམ་པའི་སྤྱོད་པ་དེ་

དག་བྱས་ན་རང་ལ་ལྟུང་བ་འབྱུང་བར་མ་ཟད། གཞན་མ་དད་པ་སྐྱེ་ཞིང་། སྤྱོད་ངན་དེ་
དག་རིམ་གྱིས་དར་ནས་བསྟན་པ་ལ་རྨ་སྲོལ་ཆེན་པོ་འབྱིན་པའི་ཕྱིར་རོ། །དགེ་སློང་མ་
རྐྱང་བའམ་ཡང་ན་དགེ་སློང་དང་ལྷན་ཅིག་ཏུ་ཀུན་ཏུ་གར་བྱེད་པ་སྟེ་ཚོམ་བུར་ཚོམ་བུར་
བྲོ་གར་བྱེད་དུ་མི་གཞུག་གོ །གླུའི་དམིགས་བསལ་ནི། སྟོན་པའི་ཡོན་ཏན་ཡང་དག་
པར་བསྒྲག་པ་དང་། རྒྱུད་ཆགས་གསུམ་པ་གདོན་པ་ལ་དབྱངས་ཀྱི་ང་རོ་བྱའོ། །གཞན་
གྱི་དུས་སུ་ནི་མི་བྱ་སྟེ། གླུ་རྒྱང་གི་ཁོངས་སུ་གཏོགས་པའི་ཕྱིར་རོ་ཞེས་ཊཱི་ཀ་ལས་སོ། །
དབྱངས་ཀྱི་ང་རོ་དེ་དག་དབེན་པའི་ཕྱོགས་སུ་བསླབ་པར་བྱའོ། །གཞན་ལ་མཐོ་
འཚམས་པ་སྟེ་ཅོ་འདྲི་བ་དང་ཀུན་ཏུ་རྩེ་བ་སྟེ་འཇོ་སྒེག་བྱེད་པ་དང་ཀུན་ཏུ་ཅ་ཅོ་འདོན་པ་
སྟེ་སྒྲ་སྐད་ཆེན་པོ་འདོན་པ་དང༌། རྒོད་པ་རྐང་ལག་རྐྱང་པ་སོགས་དང༌། དྲེགས་པ་སྟེ་
ལུས་ངལ་བར་བྱེད་པ་དང། བཞད་གད་བྱ་བར་ལུས་ལ་ཕན་ཚུན་བརྡེག་པ་སྟེ་དེ་དག་མི་
བྱའོ། །རྒོད་པའི་བསམ་པས་རྐང་པ་གཉིས་གནམ་དུ་སྒྲེང་ཞིང་རྨ་བྱའི་ལག་འགྲོས་ལྟ་བུ་
ལུས་ཀྱི་རྣམ་པར་འགྱུར་བ་དང་། ཁས་རོལ་མོའི་གླུ་དབྱངས་བྱེད་པ་ལྟ་བུ་ངག་གི་རྣམ་
པར་འགྱུར་བ་མི་བྱའོ། །དེ་ནི་ལུང་ཀོ་ལྤགས་ཀྱི་གཞི་ལས་ལག་འགྲོས་མཁན་རབ་ཏུ་
བྱུང་བ་ཞིག་རྐང་ཁྲུས་སར་རྐང་པ་གཉིས་བཀྲུས་ནས་གནས་མལ་ལ་རྡུལ་མི་འགོ་བར་
བསྐྱབ་པའི་དོན་དུ་དང་རྒོད་པའི་བསམ་པས་རྨ་བྱའི་འགྲོས་ཀྱིས་འདུག་པ་དང་། བཅོམ་
ལྡན་འདས་ཀྱིས་གནས་མལ་བསྐྱབ་པའི་བསམ་པས་བྱས་པ་ལ་ལྟུང་མེད་དང་། རྒོད་
པའི་བསམ་པས་བྱས་པ་ལ་ནི་ཉེས་བྱས་འབྱུང་བར་གསུངས་ཤིང༌། དྲུག་སྡེ་དག་གིས་
སྨད་པའི་བསམ་པ་དང་རྒོད་པའི་བསམ་པས་གླུ་བླངས་པས་བཅོམ་ལྡན་འདས་ཀྱིས་སྨད་
པའི་བསམ་པས་གླུ་བླངས་པ་ལ་ལྟུང་བ་མེད་པ་དང་རྒོད་པའི་བསམ་པས་བྱས་པ་ལ་ཉེས་
བྱས་སྐྱེད་པར་གསུངས་སོ། །འོ་ན་འདི་ལ་ལྟུང་བ་དང་ལྟུང་བ་མེད་པར་ཇི་ལྟར་རྣམ་པར་
གཞག་ཅེ་ན། དགེ་སློང་གིས་ཉོན་མོངས་ཅན་དང་ཉོན་མོངས་ཅན་མ་ཡིན་པའི་སེམས་
འདྲེས་པ་ནི་རིགས་མཐུན་པ་རྣམས་ཆར་ཕྱོགས་གཅིག་ཏུ་བསྡོམ་མོ། །དེ་ཡང་ཉོན་

མོངས་ཅན་གྱི་ཆ་རྣམས་ལྷན་ཅིག་ཏུ་བསྡོམ་ལ་ཉོན་མོངས་ཅན་མིན་པའི་ཆ་རྣམས་ཀྱང་
ལྷན་ཅིག་ཏུ་བསྡོམ་པར་བྱ་བ་སྟེ། དཔེར་ན་དགེ་སློང་གིས་རྨ་བྱའི་ལག་འགྲོས་བྱེད་པ་ན་
གནས་མལ་བསྐྱབ་པའི་བསམ་པ་དང་རྒོད་བག་གི་བསམ་པ་སྤེལ་མར་བྱུང་བ་ན་བསམ་
པ་སྔ་མས་བྱས་པ་ཐམས་ཅད་ལྟུང་མེད་དུ་ཕྱོགས་གཅིག་ཏུ་བསྡོམ་ཞིང་རྒོད་བག་གི་
བསམ་པས་བྱས་པ་ཐམས་ཅད་ལྟུང་བ་གཅིག་གི་རྒྱུ་ཉིད་དུ་ཕྱོགས་གཅིག་ཏུ་བསྡོམ་མོ། །
དེ་ལྟར་ཊི་ཀ་ལས། རྒོད་པའི་ཀུན་ནས་བསླངས་པའི་སེམས་ཐམས་ཅད་ཀྱིས་འཇུག་པ་
གཅིག་ཉིད་ཡིན་པའི་ཕྱིར་ལྟུང་བ་གཅིག་གི་རྒྱུ་ཉིད་ཡིན་ནོ། །ཞེས་སོ། །ཆང་འཐུང་བ་
དག་ཕན་ཚུན་སྐོམ་སྣོད་བརྒྱུད་པས་འཐུང་བ་ལྟར་དགེ་སློང་གིས་སྣོད་བརྒྱུད་པས་ཟས་
ཀྱི་བྱ་བ་མི་བྱའོ། །འགྲེལ་ཆུང་ལས། སྣོད་གཅིག་གི་ནང་དུ་ཧུབ་རེས་མི་བྱ། དེ་བཞིན་དུ་
ཟིན་ཟ་བའི་ཚེ་གཅིག་ལ་གཅིག་ཁ་ཟས་དང་སྣོད་སྤྱད་བདར་ཞིང་མི་བཞུགས། ཞེས་སོ། །
མེ་ཏོག་ལ་སོགས་པའི་རྣ་རྒྱན་སྐུད་པ་ལ་བརྒྱུ་བར་མི་བྱའོ། །ལག་བཟོའི་ཐ་སྙད་སྤང་
བའི་ཕྱིར་རོ། །མེ་ཏོག་རྣ་རྒྱན་ལུས་ལ་གདགས་པར་མི་བྱའོ། །འདི་ནི་མཚོན་པ་ཙམ་ཡིན་
ཏེ། འདིས་ཕྲེང་བ་བརྒྱུ་ཞིང་འདོགས་པ་ཐམས་ཅད་ལ་དགག་པར་བྱས་པ་རྟོགས་པར་
བྱའོ་ཞེས་རང་འགྲེལ་ལས་སོ། །གར་མཁན་དང་གླུ་བ་སོགས་ལ་བལྟས་ནས་དེ་དག་ལ་
མགུ་བའི་བྱ་དགའ་སྟེར་བ་སོགས་ངོ་སོ་ལས་བྱུང་བ་སྦྱིན་པར་མི་བྱའོ། །དགེ་སློང་མི་
རིངས་པར་རམ་མི་བྲེལ་བར་བང་བརྒྱུག་པར་མི་བྱའོ། །རིངས་ན་ནི་ཉེས་པ་མེད་དོ། །
དྲག་ཏུ་མྱུར་བར་འགྲོ་བ་དང་མཆོང་བར་ཏེ་མཆོང་ཞིང་འགྲོ་བར་མི་བྱའོ། །བརླ་ཡ་
གཅིག་ས་ལ་བཙུགས་ནས་ལུས་བསྐོར་བ་དང་ལག་པ་ཕྱར་ཏེ་ལུས་བསྐོར་བ་དང་ཉ་ལྟར་
ཕྱི་གན་དུ་རྐྱལ་ཞིང་ལུས་བསྐོར་བ་སྟེ་དེ་ལྟར་བསྐོར་བར་མི་བྱའོ། །ཆུར་རྡོ་ལ་སོགས་
པའི་གསེག་མ་གདབ་པར་མི་བྱའོ། །དེ་ནི་འགྲེལ་ཆུང་ལས། ཚུའི་སྟེང་དུ་རྡོ་འཕངས་ཏེ་
ཕྱར་ར་ར་འགྲོ་བར་མི་བྱ་ཞེས་དང༌། རྣམ་འབྱེད་འགྲེལ་ལས། ཆུར་འཕྱོ་བ་འཕེན་པར་
བྱེད་པ་ནི་ཆུའི་སྟེང་དུ་གྱོ་དུམ་དང་གསེག་མ་ལ་སོགས་པ་འཕྱོ་བར་བྱེད་པ་འཕེན་པའོ། །

ཞེས་སོ། །ཆུར་རྫ་རྔ་ཁ་གཅིག་པ་ལྟར་ལག་པ་གཅིག་གིས་བརྡུང་བ་དང༌། རྔ་བོ་ཆེ་ལྟར་
ལག་པ་གཉིས་ཀྱིས་བརྡུང་ཞིང་སྒྲ་དབྱུང་བར་མི་བྱའོ། །འདྲེད་པར་འགྱུར་བའི་འདམ་
རྫབ་ལ་ཕྱིལ་མོ་ཉུག་པར་ཏེ་ལུས་འདྲེད་པར་བྱེད་ཅིང་ཐུར་དུ་གཞོལ་བར་མི་བྱའོ། །ཆབ་
རོམ་དང་ས་འདྲེད་མོ་ལ་སོགས་པ་ལ་ཕྱིལ་མོ་མི་ཉུག་ཅེས་འགྲེལ་ཆུང་ལས་སོ། །གླང་པོ་
ཆེའི་ངུར་སྐད་དང་རྟའི་མཚེར་སྐད་དང་ཁྱུ་མཆོག་གི་འབོ་སྐད་དང་རྨ་བྱའི་འགྱུར་སྐད་
དང་ཁུ་བྱུག་གི་སྐད་དང་འདྲ་བ་མི་དབྱུང་ངོ༌། །ཁས་དུང་གི་སྐད་འདྲ་བ་དང་ཁས་སིལ་
ཁྲོལ་གྱི་སྐད་འདྲ་བ་དང་ཁས་རྔ་བོ་ཆེའི་སྐད་འདྲ་བར་མི་བྱའོ། །ལོངས་པའམ་རྒྱགས་པའི་
གཞིར་གཏོགས་པའི་ལྟུང་བྱེད་དོ།། །། །
གསུམ་པ་འཕྲལ་གྱི་བྱ་བའི་གཞི་ལས་གྱུར་པ་ཁྲུས་བྱེད་པའི་ལྟུང་བ་ལ་བཞི་ལས། དང་
པོ་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་དྲུག་སྡེས་ཉོན་མོངས་པ་མཐོ་འཚམས་
འདོད་ཀྱིས་ཉེས་པ་རྒྱལ་པོའི་རྫིང་བུར་ཁྲུས་བྱས་པ་ལས་ལྟུང་བྱེད་དུ་བཅས་སོ། །གཉིས་
པ་དགག་བྱ་ནི། མ་དད་པ་སྐྱེ་བའོ། །གསུམ་པ་ངོ་བོ་ནི། ན་བ་སོགས་ཁྲུས་བྱ་དགོས་པའི་
རྐྱེན་མེད་པའི་བཅས་ལྡན་དགེ་སློང་གིས་ཚ་བའི་དུས་མ་ཡིན་ཞིང་སྔར་ཁྲུས་བྱས་ནས་ཟླ་
བ་ཕྱེད་མ་འདས་པར་འཇིག་རྟེན་ལ་གྲགས་པའི་ཆུས་ཁྲུས་བྱས་ཏེ་ལུས་ཕྱེད་ཁྱབ་པར་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གསུམ། རྣམ་གཞག་དང་། ལྟུང་
མེད་དང་། བསླབ་བྱའོ། །དང་པོ་ལ་གཉིས། ཡན་ལག་གི་མཚན་ཉིད་དང་། སེལ་བའོ། །
དང་པོ་ལ་གཉིས། ཞར་བྱུང་བམ་གྲངས་སྨོས་པ་དང་། དོན་དངོས་བཤད་པའོ། །དང་པོ་
ནི། འདུལ་བའི་མདོ་བམ་པོ་ལྔ་པ། ཞེས་གསུངས་ཏེ། འདུལ་བའི་མདོ་བམ་པོ་ལྔ་པ་
འདི་ནས་བཟུང་བསྟན་པར་བྱའོ་ཞེས་པའོ། །གཉིས་པ་ནི། སོ་ག་རྣམས་ཀྱི་ཟླ་བ་ལྷག་མ་
ཕྱེད་དང་གཉིས་དང་། དབྱར་རྣམས་ཀྱི་དང་པོ་ལས་སོ། །གོས་མེད་པའི་ཟས་གཉིས་པ་
རྙེད་པའི་རྣམ་པ་གང་ཡིན་པ་ལའོ། །རླུང་གིས་མ་བསྐྱོད་པ་ལའོ། །གོས་ཀྱི་གྲྭ་བསྐུལ་བ་
ནི་དེའི་མཐའ་ཡིན་ནོ། །ཆར་གྱིས་མ་ཕོག་པ་ལའོ། །དེའི་ཐིགས་པ་གཉིས་ཀྱིས་ཕོག་པའོ། །

ལུས་ལའོ། །གཞན་གྱི་དུས་སུ་ཁྲུས་ཀྱི་ཉིན་མོ་མ་ཡིན་པ་ཞག་བཅོ་ལྔའི་མདུན་རོལ་ཏུ་
ཁྲུས་བྱེད་ནའོ། །དབང་བསྐུར་བས་སམ་འཇུག་པས་སོ། །ལྟེ་བར་སོན་ནའོ། །མདུན་
རོལ་ཏུ་ནི་ཉེས་བྱས་སོ། །ཞེས་གསུངས་ཏེ། འོག་ནས་གཞན་གྱི་དུས་སུ་ཁྲུས་བྱེད་ནའོ་
ཞེས་བཤད་ན་གང་ལས་གཞན་ཡིན་ཞེ་ན། དགུན་སྟོད་དགུན་སྨད་སོགས་དུས་ཚིགས་
དྲུག་ཏུ་བྱས་པའི་སོས་ཀའི་ཟླ་བ་གཉིས་ནི་ཧོར་ཟླ་བཞི་པའི་ཚེས་བཅུ་དྲུག་ནས་དྲུག་པའི་
ཚེས་བཅོ་ལྔའི་བར་གྱི་ཟླ་བ་གཉིས་པོ་ཡིན་ལ། དེ་ལས་ཟླ་བ་དང་པོའི་ཕྱེད་ཧོར་ཟླ་ལྔ་
པའི་ཚེས་གཅིག་ནས་བཟུང་སྟེ། ཧོར་ཟླ་དྲུག་པའི་ཚེས་བཅོ་ལྔའི་བར་གྱི་སོ་ག་རྣམས་ཀྱི་
ཟླ་བ་ལྷག་མུ་ཕྱེད་དང་གཉིས་དང་། དུས་ཚིགས་དྲུག་ཏུ་བྱས་པའི་དབྱར་ཟླ་བ་གཉིས་ནི་
ཧོར་ཟླ་དྲུག་པའི་ཚེས་བཅུ་དྲུག་ནས་བཟུང་ཧོར་ཟླ་བརྒྱད་པའི་ཚེས་བཅོ་ལྔའི་བར་ཡིན་ལ།
དེ་ལས་ཧོར་ཟླ་དྲུག་པའི་ཚེས་བཅུ་དྲུག་ནས་བདུན་པའི་བཅོ་ལྔའི་བར་གྱི་དབྱར་རྣམས་
ཀྱི་དང་པོ་བཅས་ཚ་བའི་དུས་ཟླ་བ་ཕྱེད་དང་གསུམ་པོ་དེ་ལས་སོ་སྟེ་ཕྱེད་དང་གསུམ་པོ་
དེ་ལས་གཞན་གྱི་དུས་སུ་ཁྲུས་བྱེད་ན་ལྟུང་བྱེད་དུ་འགྱུར་བའོ་ཞེས་སྤྱིར་བསྟན་པའོ། །ཊི་
ཀ་ལས། ཟླ་བ་ཕྱེད་དང་གསུམ་པོ་དེ་དག་ལ་ནི་ཚ་བའི་གཉེན་པོའི་ཕྱིར་ཁྲུས་བྱེད་པ་རྗེས་
སུ་གནང་སྟེ། དེ་ལས་གཞན་པའི་དུས་སུ་ཡང་ཉི་མ་དེ་ལ་ཚ་བ་སྐྱེས་ན་ཁྲུས་བྱའོ། །ཞེས་
སོ། །དགེ་སློང་གང་ལ་འདིའི་ལྟུང་བར་འགྱུར་ཞེ་ན། གོས་མེད་པའི་ཟས་གཉིས་པ་རྙེད་
པའི་རྣམ་པ་གང་ཡིན་པ་སྟེ་ཡང་ཡང་ཟ་བའི་ལྟུང་བྱེད་ཀྱི་སྐབས་དང་འདྲ་བར་དགེ་སློང་
ན་བ་མ་ཡིན་པ་དང་ལས་མ་བྱས་པ་དང་ལམ་དུ་མ་སོང་བས་ཁྲུས་བྱེད་པ་ལ་ལྟུང་བྱེད་དུ་
འགྱུར་བའོ། །ན་བ་དང་ལས་བྱས་པ་དང་ལམ་དུ་ཞུགས་པས་ཁྲུས་བྱས་ན་ཉེས་པ་མེད་དོ། །
གནས་སྐབས་ཐམས་ཅད་དུ་འགྱུར་རམ་ཞེ་ན། རླུང་གིས་མུ་བསྐྱོད་པ་ལ་ལྟུང་བ་འདིར་
འགྱུར་བའོ། །རླུང་གིས་བསྐྱོད་པའི་ཚད་གང་ཞེ་ན། གོས་ཀྱི་གྲྭ་ཕྱོགས་གཅིག་རླུང་གིས་
བསྒུལ་བ་ནི་རླུང་གིས་བསྐྱོད་པ་དེའི་མཐའ་ཡིན་ནོ། །རླུང་གིས་བསྐྱོད་པས་གཞན་གྱི་
དུས་སུ་ཁྲུས་བྱེད་པ་ལ་ཉེས་པ་མེད་དོ། །གོས་ཀྱི་གྲྭ་འགུལ་བ་ཡན་ཆད་ཀྱིས་འཁྲུར་

དབང་ཞེས་འགྲེལ་ཆུང་ལས་སོ། །གནས་སྐབས་དེ་དག་འབའ་ཞིག་ཏུ་མ་ཟད་དེ་ཆར་
གྱིས་མ་ཕོག་པ་ལ་ལྟུང་བ་འདིར་འགྱུར་བའོ། །རང་འགྲེལ་ལས། འདིར་གང་ཡང་རུང་
བའི་ཆུས་ཕོག་པ་གང་ཡིན་པ་དེ་ནི་འདིར་ཆར་གྱིས་ཕོག་པ་ཡིན་ནོ། །དེ་ལྟར་ཡང་ཆུ་ཀླུང་
རྒལ་བ་ལ་སོགས་པ་ལ་དུས་དེ་ཉིད་དུ་ལྷག་པར་གནས་ཏེ་ཁྲུས་བྱའོ་ཞེས་སྨོས་པ་ཡིན་ནོ། །
ཞེས་སོ། །ཆར་གྱིས་ཕོག་པ་དེའི་ཚད་ནི་ཐིགས་པ་གཉིས་ཀྱིས་ཕོག་པའོ། །གང་ལ་ཞེ་ན།
གོས་ལས་གཞན་ལུས་ལའོ། །ཆར་གྱིས་ཕོག་པའི་དགེ་སློང་གིས་ནི་གཞན་གྱི་དུས་སུ་
ཁྲུས་བྱེད་པ་ལ་ཉེས་པ་མེད་དེ། དུས་ལ་བབ་པ་ཉིད་ཡིན་པའི་ཕྱིར་རོ། །དེ་བཞིན་དུ་སྐུ་
དང་ཁ་སྤུ་བྲེགས་མ་ཐག་པ་དང་། དད་པ་ཅན་གྱིས་དྲིས་ལུས་ལ་བསྐུས་པ་དང་། ནད་
གསོ་བའི་ཕྱིར་སྒོག་སྐྱ་ཟོས་པ་དང་། རོ་ལ་རེག་པ་རྣམས་ཀྱིས་ཀྱང་སྐབས་དེ་དང་དེ་དག་
ཏུ་ཁྲུས་བྱས་ཀྱང་ལྟུང་བ་མི་འབྱུང་བས་དེ་དག་ལས་གཞན་པ་ལ་ལྟུང་བར་འགྱུར་རོ། །ཚ་
བའི་དུས་ཟླ་བ་ཕྱེད་དང་གསུམ་ལས་གཞན་གྱི་དུས་སུ་ཁྲུས་བྱེད་ན་ལྟུང་བ་འབྱུང་ཞིང་།
གཞན་གྱི་དུས་སུ་ཡང་ཁྲུས་ཀྱི་ཉིན་མོ་མ་ཡིན་པ་སྟེ། ཁྲུས་གནང་བའི་དུས་ཀྱི་ཉིན་མོ་ནི་
ཁྲུས་སྔ་མ་བྱས་ནས་ཞག་བཅོ་ལྔའི་ཉིན་མོའམ་དེའི་ཉིན་མོ་ཁྲུས་མ་བྱས་ན་དེའི་མཚན་མོ་
ཡང་ཁྲུས་བྱེད་དུ་གནང་ངོ་། །འོན་ཀྱང་ཉིན་ཞག་དེ་ལ་ཁྲུས་གཉིས་པ་བྱར་མི་རུང་ངོ༌། །
དེ་ལྟར་ཁྲུས་ཀྱི་ཉིན་མོ་མ་ཡིན་པ་སྟེ་ཁྲུས་སྔ་མ་བྱས་ནས་ཞག་བཅོ་ལྔའི་མདུན་རོལ་ཏུ་
ཁྲུས་བྱེད་ན་ལྟུང་བྱེད་སྐྱེད་པའོ། །ཚུལ་ཇི་ལྟར་ཁྲུས་བྱེད་ན་ལྟུང་བྱེད་དུ་འགྱུར་ཞེ་ནཾ།
བུམ་པ་ལ་སོགས་པས་སྤྱི་བོ་ནས་དབང་བསྐུར་བའི་ཚུལ་གྱིས་ཆུ་བླུགས་པས་སམ་ཆུའི་
ནང་དུ་རང་གི་ལུས་འཇུག་པས་སོ། །ནམ་གྱི་ཚེ་ལྟུང་བར་འགྱུར་ཞེ་ན། སྟེང་ནས་བླུག་པ་
དང་ནང་དུ་ཞུགས་པའི་ཆུས་ལྟེ་བར་སོན་པ་ན་ལྟུང་བྱེད་དུ་འགྱུར་བའོ། །ཊི་ཀ་ལས། ལྟེ་
བར་མ་ཕྱིན་ཏུ་ཟིན་ཀྱང་ཕྱོགས་བསྡོམས་ཏེ་ཆོག་པར་གྱུར་ན་ལྟུང་བྱེད་དུ་འགྱུར་ལ་གལ་
ཏེ་མ་ཆོག་ན་ནི་ཉེས་བྱས་སོ། །ཞེས་སོ། །ལྟེ་བར་ཕྱིན་པའི་མདུན་རོལ་ཏུ་ལྟེ་བར་མ་ཕྱིན་
པར་བཀྲུས་པ་ནི་སྦྱོར་བའི་ཉེས་བྱས་སོ། །ཆུ་ལ་རེག་པའི་མདུན་རོལ་ཏུ་སྦྱོར་བར་བྱེད་

པ་ན་སྦྱོར་བའི་ཉེས་བྱས་ཕྲ་མོ་འབྱུང་བར་ཡང་མདོ་འདིས་བསྟན་ཏོ། །གཉིས་པ་སེལ་བ་
ནི། ཆུ་མ་ཡིན་པས་ཀྱང་ངོ་། །ཐམས་ཅད་ལ་དུས་དག་ཡོད་ཀྱང་བྱིན་གྱིས་མ་བརླབས་
ནའོ། །ཞེས་གསུངས་ཏེ། འབྲུ་མར་དང་འོ་མ་ལ་སོགས་པ་འཇིག་རྟེན་ལ་གྲགས་པའི་ཆུ་
མ་ཡིན་པས་ཀྱང་ཁྲུས་བྱེད་ན་ཉེས་བྱས་འབྱུང་ངོ་། །གནང་བའི་རྐྱེན་ཅན་གྱི་བཅས་པཾ་
ཐམས་ཅད་ལ་གནང་བ་འབྱུང་བའི་དུས་དག་ཡོད་ཀྱང་ཨ་མ་པ་རན་ཏའི་ཡུལ་དུ་ཁྲུས་
བྱེད་པ་ལྟ་བུ་དུས་བྱིན་གྱིས་བརླབ་དགོས་པའི་ཚེ་བྱིན་གྱིས་མ་བརླབས་ན་དུས་བྱིན་གྱིས་
མ་བརླབས་པའི་ཆ་ནས་བསླབ་བྱའི་ཉེས་བྱས་བསྐྱེད་པའོ། །ཞག་བཅོ་ལྔ་ཁྲུས་ཀྱི་ཉིན་མོ་
ཁྲུས་བྱེད་པ་ལ་ནི་དུས་བྱིན་གྱིས་བརླབ་མི་དགོས་ཏེ། ཊཱི་ཀ་ལས། ཞག་བཅོ་ལྔ་ཁྲུས་ཀྱི་
ཉིན་མོ་ལ་ཁྲུས་བྱ་བ་གང་ཡིན་པ་དེ་ནི་གྲགས་པ་ཡིན་པས་དེར་ཁྲུས་བྱེད་པ་ལ་ནི་དུས་
བྱིན་གྱིས་བརླབ་པར་བྱ་མི་དགོས་སོ། །ཞེས་གསུངས་པ་ལྟར་རོ། །གཉིས་པ་ལྟུང་མེད་ནི།
དོན་གཞན་ལ་གཞོལ་བས་ཆུ་ཉམས་སུ་མྱོང་བ་ནི་ཁྲུས་མ་ཡིན་ནོ། །དེའི་ཕྱིར་མ་བསམས་
པར་བརྒལ་བ་དང་བརྒྱལ་བ་ལ་གདབ་པ་དག་ལ་ནི་ལྟུང་བ་མེད་དོ། །ཨ་མ་པ་རན་ཏའི་
ཡུལ་དག་ན་ནི་འདི་མེད་པར་ཤེས་པར་བྱའོ། །ཞེས་གསུངས་ཏེ། ཁྲུས་བྱེད་པ་ལས་དོན་
གཞན་ཆུར་བརྒལ་བ་སོགས་ལ་གཞོལ་བས་ཆུ་ཉམས་སུ་མྱོང་བ་ནི་ལུས་ལ་ཆུས་ཁྱབ་
ཅིང་ལུས་ཀྱི་དྲི་མ་དག་པར་གྱུར་ཀྱང་ཁྲུས་མ་ཡིན་ནོ། །དེའི་ཕྱིར་ཁྲུས་བྱ་བར་མ་
བསམས་པར་ཆུར་བརྒལ་བ་དང༌། བརྒྱལ་བ་ལ་སྙིང་གར་ཆུས་གདབ་པ་དག་ལ་ནི་
ལུས་ལ་ཆུས་ཁྱབ་ཅིང་ལུས་ཀྱི་དྲི་མ་དག་པར་གྱུར་ཀྱང་ལྟུང་བ་མེད་དོ། །ལུང་ལས་རྡོ་
ཅན་ཞེས་བྱ་བ་ཨ་མྲ་པ་རན་ཏའི་ཡུལ་དག་ན་ནི་རྟག་ཏུ་ཁྲུས་བྱེད་ཀྱང་ཁྲུས་བྱེད་པའི་
ལྟུང་བ་འདི་མེད་པར་ཤེས་པར་བྱའོ། །དེར་ནི་རྟག་ཏུ་ཁྲུས་བྱ་བར་རྗེས་སུ་གནང་བའི་
ཕྱིར་རོ། །དེར་ནི་བློ་གྲོས་དེ་ཉེ་བར་བཞག་སྟེ་དུས་མ་ཡིན་པར་ཡང་ཁྲུས་ལ་འཇུག་པར་
བྱ་བར་རང་འགྲེལ་ལས་གསུངས་སོ། །གསུམ་པ་བསླབ་བྱ་ནི། ཆོ་ག་བཙན་པོ་ཡོད་ན་
བག་ཡངས་སུ་བྱ་བ་ལ་བསྟེན་པར་མི་བྱའོ། །ཞེས་གསུངས་ཏེ། ཆོ་ག་བཙན་པོ་སྟེ་བཅོམ་

ལྡན་འདས་ཀྱིས་བཀས་བཅད་དམ་པོ་ཟླ་བ་ཕྱེད་ཕྱེད་ཅིང་ཁྲུས་ཀྱིས་ཤིག་དེ་ལས་སྔར་
ཁྲུས་ན་ལྟུང་བྱེད་དོ་ཞེས་བྱ་བ་ལ་སོགས་པ་ཡོད་ན་བསླབ་པ་གློད་ཅིང་བག་ཡང་སུ་བྱ་
བ་ན་བ་དུས་སོ། །ལས་དུས་སོ། །ལམ་དུས་སོ་སོགས་ལ་ཅུང་ཟད་ཙམ་གྱིས་བསྟེནཾ་
པར་མི་བྱའོ། །དེ་བཞིན་དུ་དགེ་སློང་བཅུའི་ཚོགས་མཆིས་བཞིན་དུ་མཐའ་ཁོབ་ཏུ་ལྔའི་
ཚོགས་ལ་བརྟེན་པར་མི་བྱ་བ་སོགས་ཏེ། འགྲེལ་ཆུང་ལས། ཅི་བྱའོ་ཅོག་ཐམས་ཅད་
གནང་བའི་ཚིག་ལ་བརྟེན་ཏེ་སླ་ཆོས་སུ་སྒྱུ་མི་བྱ། ཞེས་གསུངས་པ་ལྟར་རོ། །དེ་བཞིན་དུ་
ཆང་མ་གཏོགས་པའི་བཅས་རྐྱང་དང་རང་བཞིན་ནང་འདོམས་པ་ན་རང་བཞིན་བསྲུང་
ཞིང་བཅས་རྐྱང་བསྲུང་བར་མི་བྱ་བ་དང་། ཆང་མ་གཏོགས་པའི་བཅས་རྐྱང་ནང་འདོམས་
པ་ན་དགག་བྱ་ཆུང་ཞིང་དགོས་པ་ཆེ་བ་བསྒྲུབས་ནས་དགག་བྱ་ཆེ་ཞིང་དགོས་པ་ཆུང་བ་
བསྒྲུབ་པར་མི་བྱ་བ་དང་། དགག་བྱ་དང་དགོས་པ་མཉམ་ན་བཅས་པ་ཆེ་བ་བསྒྲུབ་ཅིང་
བཅས་པ་ཆུང་བ་བསྒྲུབ་པར་མི་བྱ་བ་སོགས་སོ། །ཁྲུས་བྱེད་པའི་ལྟུང་བྱེད་དོ།། །།
བཅུ་པ་བདུན་པ་ལ་བཞི། གནོད་པས་ཀུན་ནས་བསླངས་པ་དང་། འདོད་པས་ཀུན་ནས་
བསླངས་པ་དང་། གནོད་པས་ཀུན་ནས་བསླངས་པ་གཞན་བསྟན་པ་དང་། འདོད་པས་
ཀུན་ནས་བསླངས་པ་གཞན་བསྟན་པའོ། །དང་པོ་ལ་གསུམ། གཞན་གྱི་སྲོག་ལ་དང༌།
ཡིད་བདེ་བ་ལ་དང་། ལུས་ལ་གནོད་པའོ། །དང་པོ་གཞན་གྱི་སྲོག་ལ་གནོད་པ་དུད་འགྲོ་
གསོད་པའི་ལྟུང་བ་ལ་བཞི་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་
འཆར་ཀས་ཉོན་མོངས་པ་ངན་སེམས་ཀྱིས་ཉེས་པ་བྱ་རོག་མདས་བསད་པ་ལས་ལྟུང་
བྱེད་དུ་བཅས་སོ། །གཉིས་པ་དགག་བྱ་ནི། དུད་འགྲོའི་སྲོག་ལ་གནོད་པའོ། །གསུམ་པ་
ངོ་བོ་ནི། བཅས་ལྡན་དགེ་སློང་གིས་དུད་འགྲོ་དེ་གཞི་མའི་ཞོར་མ་ཡིན་པར་གསོད་
སེམས་ཀྱིས་རང་ངམ་བསྐོས་པས་བསད་དེ་དུད་འགྲོ་ཤི་བ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གཉིས། ཡན་ལག་གི་མཚན་ཉིད་དང་། སེལ་བའོ། ། །
དང་པོ་ནི། གསོད་པའི་སེམས་ཀྱིས་དུད་འགྲོ་ལ་བསྣུན་ནའོ། །གཞི་དེས་དེའི་ཚེའམ་

གཞན་གྱི་ཚེ་ཤི་ནའོ། །ཞེས་གསུངས་ཏེ། ཅི་ཞིག་བྱས་ན་དུད་འགྲོ་གསོད་པའི་ལྟུང་བྱེད་
དུ་འགྱུར་ཞེ་ན། བསམ་པ་གསོད་པའི་སེམས་ཀྱིས་གཞི་ཐ་མལ་པའི་མིག་ལ་སྣང་དུ་རུང་
བའི་དུད་འགྲོ་ལ་སྦྱོར་བ་མཚོན་བསྣུན་པ་སོགསཾ་བྱས་ནའོ། །མཐར་ཐུག་གང་གི་ཚེ་གྲུབ་
ཅེ་ན། གསོད་སེམས་ཀྱིས་བསྣུན་པའི་གཞི་དེས་བསྣུན་པ་དེའི་ཚེའམ་བསྣུན་པའི་དུས་ཀྱི་
འོག་དུས་གཞན་གྱི་ཚེ་དུད་འགྲོ་ཤི་ན་ལྟུང་བྱེད་དུ་འགྱུར་བའོ། །དེ་ཡང་ཊཱི་ཀ་ལས། སྦྱོར་
བ་གཅིག་གིས་བྱསཾ་ན་ཡང་གསད་པར་བྱ་བ་ཇི་སྙེད་པ་རེ་རེ་ལས་ལྟུང་བྱེད་རེ་རེར་འགྱུར་
རོ། །ཞེས་སོ། །གཉིས་པ་ནི། སེམས་ཅན་གྱི་གཟུགས་སེམས་ཅན་མ་ཡིན་པ་ལ་ནི་ཉེས་
བྱས་བྱེད་པ་ཉིད་དོ། །ཞེས་གསུངས་ཏེ། སེམས་ཅན་གྱི་གཟུགས་ཤིང་ངམ་ས་ལས་བྱས་
པའམ་རི་མོར་བྲིས་པ་ལ་སོགས་པ་སེམས་ཅན་མ་ཡིན་པ་ལ་སྦྱོར་བ་མཚོན་བསྣུན་པ་
སོགས་བྱས་ན་ནི་ཉེས་བྱས་ཀྱི་བྱེད་པ་པོ་ཉིད་དོ། །ཊཱི་ཀ་ལས། དུད་འགྲོའི་རྣམ་པ་ཉིད་
ལ་ནི་འདིར་གཏོགས་པའི་ཁ་ན་མ་ཐོ་བར་འགྱུར་ལ། གཞན་གྱི་རྣམ་པ་ཉིད་ལ་ནི་མི་
གསོད་པར་གཏོགས་པའི་ཁ་ན་མ་ཐོ་བར་འགྱུར་རོ། །ཞེས་སོ། །དུད་འགྲོ་གསོད་པའི་
ཆར་གཏོགས་གཞན་ཡང་དུད་འགྲོའི་བལ་རྩིད་འབྲེག་པ་དང༌། སྣ་འབིགས་པ་དང་།
ཡན་ལག་གཅོད་པ་དང་། ལམ་དུ་འགྲོ་མི་ནུས་པ་རྡོ་བས་བརྡུང་ཞིང་ལྕགས་ཚན་གྱིས་
གཞུས་ནས་འདེད་པ་སོགས་ཏེ། དེ་དག་ལ་ཉེས་བྱས་སོ། །དུད་འགྲོ་གསོད་པའི་ལྟུང་
བྱེད་དོ།། །།
གཉིས་པ་གཞན་གྱི་ཡིད་བདེ་བ་ལ་གནོད་པ་འགྱོད་པ་བསྐྱེད་པའི་ལྟུང་བ་ལ་བཞི་ལས།
དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་འཆར་ཀས་ཉོན་མོངས་པ་ཕྲག་དོག་
གིས་ཉེས་པ་བཅུ་བདུན་སྡེ་ལ་འགྱོད་པ་བསྐྱེད་པ་ལས་ལྟུང་བྱེད་དུ་བཅས་སོ། །གཉིས་པ་
དགག་བྱ་ནི། རང་རིགས་ཀྱི་སེམས་བདེ་བ་ལ་གནོད་པའོ། །གསུམ་པ་ངོ་བོ་ནི། བཅས་
ལྡན་དགེ་སློང་གིས་དགེ་སློང་གཞན་ལ་ངག་མཚན་ཉིད་ལྔ་ལྡན་གྱིས་རྣམ་དག་གི་དགེ་
སློང་མ་ཡིན་པའི་དོན་གྱིས་འགྱོད་པ་བསྐྱེད་པ་ཕ་རོལ་པོས་དོན་གོ་བ་ལས་གྱུར་པའི་ལྟུང་

བ་དངོས་གཞིའོ། །བཞི་པ་གཞུང་དོན་ལ་གཉིས། ཡན་ལག་གི་མཚན་ཉིད་དང༌། སེལ་
བའོ། །དང་པོ་ནི། ཁྱོད་བསྙེན་པར་རྫོགས་པ་མ་ཡིན་ཞིང་ཕམ་པར་འགྱུར་བ་བྱུང་ངོ་
ཞེས་བྱ་བ་ལ་སོགས་པ་དགེ་སློང་མ་ཡིན་པའི་དོན་གྱིས་འགྱོད་པ་བསྐྱེད་ནའོ། །དགེ་སློང་
ལའོ། །བདེ་བ་ལ་མི་རེག་པ་བསྐྱེད་པའི་སེམས་ཀྱིས་སོ། །བཞད་གད་ཀྱིས་ཀྱང་ངོ་། །
འགྱོད་པ་མ་སྐྱེས་ན་ཡང་ངོ་། །ཞེས་གསུངས་ཏེ། ཅི་ཞིག་བྱས་ན་འགྱོད་པ་བསྐྱེད་པའི་
ལྟུང་བྱེད་དུ་འགྱུར་ཞེ་ན། སྡོམ་པ་མ་སྐྱེས་པས་ཁྱོད་བསྙེན་པར་རྫོགས་པ་མ་ཡིན་ཞིང་།
སྐྱེས་ཀྱང་སྡོམ་པ་ཉམས་པ་ཡིན་ཏེ་ཕམ་པར་འགྱུར་བ་བྱུང་ངོ་ཞེས་བྱ་བ་ལ་སོགས་པ་
སྡོམ་པ་མ་སྐྱེས་པའམ་ཉམས་པའི་སྒོ་ནས་དགེ་སློང་མ་ཡིན་པའི་དོན་གྱིས་འགྱོད་པ་
བསྐྱེད་ན་ལྟུང་བྱེད་དུ་འགྱུར་བའོ། །སུ་ལ་འགྱོད་པ་བསྐྱེད་ན་ལྟུང་བྱེད་དུ་འགྱུར་ཞེ་ན་
དགེ་སློང་ལའོ། །དགེ་སློང་གིས་དགེ་སློང་མའམ་དགེ་ཚུལ་སོགས་ལ་དེ་ལྟར་འགྱོད་པ་
བསྐྱེད་ན་ཉེས་བྱས་འབྱུང་བར་ཞུ་བ་ལས་གསུངས་སོ། །བསམ་པ་ཇི་ལྟ་བུས་ཤེ་ན། ཕ་
རོལ་པོ་ཡིད་བདེ་བ་ལ་མི་རེག་པ་སྟེ་ཡིད་མི་བདེ་བ་བསྐྱེད་པར་འདོད་པའི་སེམས་ཀྱིས་
སོ། །དེ་ཡང་ཊཱི་ཀ་ལས། ལྟུང་བ་རྣམ་པར་བཞག་པའི་བསམ་པའི་དབང་གིས་ཏེ། གལ་
ཏེ་མིའི་སྐྱོན་ནས་སྨྲ་བའི་བསམ་པས་གོ་བར་བྱེད་ན་ནི་དེར་གཏོགས་པའི་ཁ་ན་མ་ཐོ་བར་
འགྱུར་རོ། །བདེ་བ་ལ་རེག་པར་མི་གནས་པའི་བསམ་པས་གོ་བར་བྱེད་ན་ནི་འགྱོད་པ་
བསྐྱེད་པ་འདིར་གཏོགས་པའི་ཁ་ན་མ་ཐོ་བར་འགྱུར་རོ། །སྐུར་བ་གདབ་པའི་བསམ་
པས་གོ་བར་བྱེད་ན་ནི་དགེ་འདུན་ལྷག་མར་གཏོགས་པའི་ཁ་ན་མ་ཐོ་བར་འགྱུར་རོ། །
ཐམས་ཅད་ཀྱི་བསམ་པ་ཉིད་ཀྱིས་ན་ནི་ཐམས་ཅད་དུ་གཏོགས་པའི་ཁ་ན་མ་ཐོ་བར་འགྱུར་
རོ། །ཞེས་སོ། །བསམ་པ་ཐག་པས་སམ་ཞེ་ན། བཞད་གད་ཀྱིས་ཀྱང་འགྱོད་པ་བསྐྱེད་ན་
ལྟུང་བྱེད་འབྱུང་ངོ༌། །ཅི་འགྱོད་པ་སྐྱེས་པ་དགོས་སམ་ཞེ་ན། དགེ་སློང་དེ་འགྱོད་པ་མ་
སྐྱེས་ན་ཡང་ལྟུང་བྱེད་འབྱུང་ངོ༌། །གཉིས་པ་ནི། གཞན་གྱིས་ནི་ཉེས་བྱས་སོ། །ཞེས་
གསུངས་ཏེ། དགེ་སློང་མ་ཡིན་པའི་དོན་ཞེས་སྔར་སྨོས་པ་དེ་ལས་གཞན་དགེ་འདུན་

ལྷག་མ་ལ་སོགས་པའི་དོན་གྱིས་འགྱོད་པ་སྐྱེད་ན་ནི་ཉེས་བྱས་སོ། །ཚོང་ཕམ་མོ་ཞེས་པ་
ལ་སོགས་པས་འགྱོད་པ་བསྐྱེད་ཀྱང་ཉེས་བྱས་སོ། །ཕན་པར་འདོད་པས་ཉེས་པ་ལས་
བཟློག་པའི་ཕྱིར་འགྱོད་པ་བསྐྱེད་པ་ལ་ནི་ལྟུང་བ་མེད་དོ། །དགེ་སློང་ལ་འགྱོད་པ་བསྐྱེད་
པའི་ལྟུང་བྱེད་དོ།། །།
གསུམ་པ་གཞན་གྱི་ལུས་ལ་གནོད་པ་ག་ག་ཚིལ་བྱེད་པའི་ལྟུང་བ་ལ་བཞི་ལས། དང་པོ་
གླེང་གཞི་ནི། ཡུལ་མཉན་ཡོད་དུ་གང་ཟག་བཅུ་བདུན་སྡེས་ཉོན་མོངས་པ་བག་མེད་ཀྱིས་
ཉེས་པ་དགེ་སློང་ལ་རྩེ་སེམས་ཀྱིས་ག་ག་ཚིལ་བྱས་ཏེ་དབུགས་འཚངས་ནས་དུས་བྱས་པ་
ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། རང་རིགས་ལ་གནོད་པའོ། །
གསུམ་པ་ངོ་བོ་ནི། བཅས་ལྡན་དགེ་སློང་གིས་ཕམ་པ་དངོས་སུ་སྐྱེད་པའི་ཟག་བྱེད་ལས་
གཞན་པའི་རང་གི་ལུས་དངོས་མ་ཉམས་པས་དགེ་སློང་གཞན་གྱི་ཕམ་པ་དངོས་སུ་སྐྱེད་
པའི་རྨའི་སྒོ་གཉིས་ལས་གཞན་པའི་ལུས་དངོས་མ་ཉམས་པ་ལ་སྐྱི་གཡའ་བར་བྱ་བའི་
སེམས་ཀྱིས་རེག་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གསུམ།
ཡན་ལག་གི་མཚན་ཉིད་དང་། ལྟུང་བ་མེད་པ་དང༌། ལྟུང་བའི་མཐའ་དཔྱད་པའོ། །དང་
པོ་ནི། དགེ་སློང་ལ་སོར་མོའམ་ཁུ་ཚུར་རམ་གྲུ་མོའམ་ཕྲག་པའམ་མགོའམ་གློའམ་རྒྱབ་
བམ་རྐེད་པའམ་བརླའམ་པུས་མོའམ་བྱིན་པའམ་རྐང་པའི་མཐེ་བོང་ལ་སོགས་པ་དག་
གིས་ག་ག་ཚིལ་བྱེད་པས་རེག་ནའོ། །སྐྱི་གཡའ་བར་བྱ་བའི་སེམས་ཀྱིས་སོ། །ཞེས་
གསུངས་ཏེ། ཅི་ཞིག་བྱས་ན་ག་ག་ཚིལ་བྱེད་པའི་ལྟུང་བྱེད་དུ་འགྱུར་ཞེ་ན། དགེ་སློང་ཕ་
རོལ་པོ་ལ་དགེ་སློང་གིས་སོར་མོའམ་ཁུ་ཚུར་རམ་གྲུ་མོའམ་ཕྲག་པའམ་མགོའམ་
གློའམ་རྒྱབ་བམ་རྐེད་པའམ་བརླའམ་པུས་མོའམ་བྱིན་པའམ་རྐང་པའི་མཐེ་བོང་ལུ་
སོགས་པ་དག་གིས་ག་གུ་ཚིལ་བྱེད་པས་རེག་ན་ལྟུང་བྱེད་དུ་འགྱུར་བའོ། །རང་འགྲེལ་
ལས། སོགས་པ་ཞེས་བྱ་བའི་སྒྲས་ནི་རང་གི་ལུས་ཀྱི་ཡན་ལག་གཞན་དག་ཀྱང་འཕངས་
པ་ཡིན་གྱི། གོས་ལ་སོགས་པ་ནི་མ་ཡིན་ནོ། །ལུས་མ་ཡིན་པས་ལུས་མ་ཡིན་པ་ལ་རེག་

པ་དང་སྐྲ་དང་སེན་མོ་དང་སོ་རྣམས་ལ་ནི་ལུས་ཀྱི་དབང་པོ་ཉམས་པ་ཉིད་ཀྱི་ཚུལ་གྱི་
རྗེས་སུ་འབྲངས་པས་ཉེས་བྱས་སུ་རྟོགས་པར་བྱའོ། །ཞེས་གསུངས་སོ། །དེ་བཞིན་དུ་
ཁྱིམ་པ་སོགས་ལ་ག་ག་ཚིལ་བྱེད་ན་ཉེས་བྱས་འབྱུང་བར་ཞུ་བ་ལས་གསུངས་སོ། །
བསམ་པ་ཇི་ལྟ་བུས་ཤེ་ན། ཕ་རོལ་པོ་སྐྱི་གཡའ་བར་བྱ་བའམ་བག་འཁུམ་པར་བྱ་བའི་
སེམས་ཀྱིས་སོ། །དེ་ཡང་ཊི་ཀ་ལས། སྐྱི་གཡའ་བར་བྱ་བའི་བསམ་པ་མ་ཡིན་པ་ཀུན་ཏུ་
ཆགས་པ་མེད་པའི་སེམས་ཀྱིས་རེག་པ་ལ་ནི་ལྟུང་བ་མེད་དོ། །ཀུན་ཏུ་འདོད་ཆགས་དང་
ལྡན་པའི་སེམས་ཀྱིས་རེག་པ་ལ་ནི་དགེ་འདུན་ལྷག་མར་གཏོགས་པའི་ཁ་ན་མ་ཐོ་བར་
འགྱུར་རོ། །ཞེ་སྡང་དང་ལྡན་པའི་སེམས་ཀྱིས་རེག་པ་ལ་ནི་གསོད་པ་དང་བརྡེག་པར་
གཏོགས་པའི་ཁ་ན་མ་ཐོ་བར་འགྱུར་རོ། །དེ་དག་ལས་གཞན་པའི་ཉོན་མོངས་པ་ཅན་གྱི་
སེམས་ཀྱིས་རེག་པ་ལ་ནི་ཁ་ན་མ་ཐོ་བ་འདིར་འགྱུར་རོ། །ཞེས་གསུངས་སོ། །གཉིས་པ་
ནི། དེའི་ཕྱིར་རྨ་དང་སྦྲང་བུ་དང་འབྲུམ་བུ་དང་སྨེ་བ་དང་སྤུའི་ཚོམ་བསྟན་པ་ལ་ནི་ལྟུང་བ་
མེད་དོ། །ཞེས་གསུངས་ཏེ། སྐྱི་གཡའ་བར་བྱེད་འདོད་ཀྱི་བསམ་པ་ངེས་གཟུང་གི་ཡན་
ལག་ཏུ་དགོས་པ་དེའི་ཕྱིར་དགེ་སློང་ཕ་རོལ་པོའི་མཆན་ཁུང་ལ་སོགས་པའི་རྨ་དང་ལུས་
ལ་བབས་པའི་སྦྲང་བུ་དང་ལུས་ཀྱི་འབྲུམ་བུ་དང་སྨེ་བ་དང་སྤུའི་ཚོམ་བསྟནཾ་པའི་ཕྱིར་
རེག་པ་ལ་ནི་ལྟུང་བ་མེད་དོ། །གསུམ་པ་ནི། །རེག་བྱེད་གཅིག་གམ་དུ་མ་ཉིད་ལའོ། །
ཞེས་གསུངས་ཏེ། རེག་ནས་སྐྱི་གཡའ་བར་བྱེད་འདོད་ཀྱི་ཀུན་སློང་གཅིག་ཅིང་སྦྱོར་བ་
གཅིག་པས་རེག་བྱེད་སོར་མོ་ལ་སོགས་པ་གཅིག་གམ་དུ་མ་ཉིད་ལ་ལྟུང་བྱེད་གཅིག་ཏུ་
འགྱུར་བའོ། །ཀུན་སློང་ཐ་དད་ཀྱིས་བསླངས་པའི་སྦྱོར་བས་རེག་ན་ལྟུང་བ་ཡང་ཐ་དད་
དུ་འགྱུར་རོ། །ག་གུ་ཚིལ་བྱེད་པའི་ལྟུང་བྱེད་དོ།། །། །
གཉིས་པ་འདོད་པས་ཀུན་ནས་བསླངས་པ་ལ་གཉིས། ཕྱི་རོལ་ལ་འདོད་པས་དང་། ནང་
སེམས་ཅན་ལ་འདོད་པས་སོ། །དང་པོ་ཕྱི་རོལ་ལ་འདོད་པས་ཀུན་ནས་བསླངས་པ་ཆུ་ལ་
རྩེ་བའི་ལྟུང་བ་ལ་བཞི་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་བཅུ་

བདུན་སྡེས་ཉོན་མོངས་པ་མ་དུལ་བས་ཉེས་པ་ཆུ་ལ་རྩེས་པ་ལས་ལྟུང་བྱེད་དུ་བཅས་སོ། །
གཉིས་པ་དགག་བྱ་ནི། རྒོད་བག་ལ་ཆགས་པ་འཕེལ་བ་དང་། གཞན་མ་དད་པ་སྐྱེ་བའོ། །
གསུམ་པ་ངོ་བོ་ནི། བཅས་ལྡན་དགེ་སློང་གིས་རྒོད་པའི་དགའ་བ་ཉམས་སུ་མྱོང་བར་བྱ་
བའི་འདུན་པས་འཇིག་རྟེན་ལ་གྲགས་པའི་ཆུ་ལྟེ་བ་ནུབ་པའི་ཚད་དུ་ཆོག་པ་ལ་རང་གིས་
རྩེའམ་གཞན་ལ་ངག་གིས་རྩེར་འཇུག་པ་ལས་གྱུར་བའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་བཞི། ཡན་ལག་གི་མཚན་ཉིད་དང་། སེལ་བ་དང་། སྦྱོར་བ་དང་ཀུན་སློང་
གི་མཚན་ཉིད་དང་། ཀུན་སློང་གི་སེལ་བ་ལ་ལྟུང་བ་མེད་པའོ། །དང་པོ་ནི། ཆུའི་ཡུལ་ལ་
རྩེ་བ་རྗེས་སུ་སྒྲུབ་ནའོ། །ཞུགས་ཤིང་ནུབ་པ་དང་འབྱུང་བ་དང་ངོགས་གཞན་དུ་བརྒལ་
བ་དང་རྒྱུན་ཕྱོགས་དང་རྒྱུན་ལས་བཟློག་ཕྱོགས་སུ་རྩོལ་བ་དང་ཆུ་ལ་རྔ་བོ་ཆེ་དང་རྫ་རྔ་
ཁ་གཅིག་པའི་སྒྲ་འབྱིན་པ་དང་གསེབ་མ་འཁྲབ་པ་དང་འཕེན་པ་དང་ཁོར་ཡུག་དང་རྡོ་
རྗེ་དང་ཁྲོན་པ་དང་དབའ་ཀློང་དང་ཆུ་སྲུབས་འདྲེན་པ་དག་བྱེད་ན་དངོས་གཞིའོ། །
ཞེས་གསུངས་ཏེ། ཅི་ཞིག་བྱས་ན་ཆུ་ལ་རྩེ་བའི་ལྟུང་བྱེད་དུ་འགྱུར་ཞེ་ན། འཇིག་རྟེན་ལ་
གྲགས་པའི་ཆུའི་ཡུལ་ལ་སྦྱོར་བ་རྩེ་བ་རྗེས་སུ་སྒྲུབ་ནའོ། །རྩེ་བ་ཇི་ལྟ་བུ་སྒྲུབ་ན་ཞེ་ན།
རྩེ་བའི་བསམ་པས་དགེ་སློང་ཆུར་ཞུགས་ཤིང་ཆུའི་འོག་ཏུ་བྱིའུ་ཟུལ་བྱེད་ནས་ནུབ་པ་
དང༌། ཆུའི་འོག་ནས་སྟེང་དུ་འབྱུང་བ་དང་། ཆུའི་ངོགས་ཏེ་ཆུའི་འགྲམ་གཞན་ནས་
གཞན་དུ་ཕར་ཚུར་བརྒལ་བ་དང༌། ཆུའི་རྒྱུན་ཕྱོགས་སུ་ཐུར་ལ་འགྲོ་བར་རྩོལ་བ་དང་
རྒྱུན་ལསཾ་བཟློག་ཕྱོགས་སུ་གྱེན་ལ་འགྲོ་བར་རྩོལ་བ་དང༌། ཆུའི་ནང་དུ་ལྟེ་བ་ནུབ་པར་
ཞུགས་ཏེ་ཆུ་ལ་ལག་པ་གཉིས་ཀྱིས་བརྡབས་ཏེ་རྔ་བོ་ཆེ་དང་འདྲ་བའི་སྒྲ་འབྱིན་པ་དང་ཆུ་
ལ་ལག་པ་གཅིག་གིས་བརྡབས་ཏེ་རྫ་རྔ་ཁ་གཅིག་པ་དང་མཚུངས་པའི་སྒྲ་འབྱིན་པ་དང་།
ཆུར་ཞུགས་ཏེ་ཆུའི་ནང་གི་གསེག་མ་ལག་པས་འཁྲབ་པའམ་དཀྲབ་པ་དང་ཆུ་ལག་
འཆང་གིས་འཕེན་པའམ་གཏོར་བ་དང་། ཁོར་ཡུག་སྟེ་ལག་པས་ཆུ་བསྐོར་བ་དང་། རྡོ་
རྗེ་སྟེ་ཆུ་ལ་རྡོ་རྗེ་ཐབས་སུ་འཕངས་པའམ་རྡོ་རྗེ་འདྲ་བ་འབྲི་བ་དང་། ཁྲོན་པ་སྟེ་ཆུ་དྲག་ཏུ་

བསྐོར་ནས་དབུས་སུ་བུ་གུ་འདྲ་བ་བྱུང་བ་དང༌། དབའ་ཀློང་སྟེ་ཆུ་འཁྱིལ་བར་བྱེད་པ་དང༌།
ཆུ་སྲུབས་འདྲེན་པ་སྟེ་ཆུ་ལ་རི་མོ་ཤུར་ཤུར་པོར་དྲངས་པ་དག་བྱེད་ན་དངོས་གཞིའོ། ། །
ཆུར་མ་ཞུགས་པར་སྤྱི་བོ་ནས་ཆུ་བླུགས་ཏེ་དབང་བསྐུར་བས་ནུབ་པ་ལ་སོགས་པ་ཡོད་པ་
ལ་ནི་དངོས་གཞིར་མི་བཞག་པར་ཊཱི་ཀ་ལས་གསུངས་སོ། །གཉིས་པ་ནི། བེམ་ཏོལ་
གྱིས་བརྡེགས་ན་ཉེས་བྱས་སོ། །བུམ་པ་དང་ཕུ་བ་དང་རིལ་བ་དང་ཁམ་ཕོར་དང་བུ་རམ་
གྱི་ཁུ་བ་འཛག་པ་དང་སྲན་ཚོད་དང་འུ་ཤ་དང་ཐང་ཚ་བ་ཉིད་ཡོད་པ་ལ་ཡང་ངོ༌། །ཆུ་མ་
ཡིན་པ་ལ་རྩེ་བ་ཡང་ངོ་། །ཞེས་གསུངས་ཏེ། ཆུར་མ་ཞུགས་པར་མཐེ་བོང་དང་གོང་མོ་
གཉིས་སྦྱར་བའི་བེམ་ཏོལ་གྱིས་ཆུ་ལ་བརྡེགས་ན་ཉེས་བྱས་སོ། །དེ་ཡང་ཆུར་མ་ཞུགས་
པར་རྩེ་བ་ཐམས་ཅད་ལ་ནི་ཉེས་བྱས་ཁོ་ནའོ་ཞེས་ཊཱི་ཀ་ལས་གསུངས་སོ། །བུམ་པ་དང་
ཕྲུ་བ་སྟེ་རྫ་སྣོད་དང་། རིལ་བ་དང་། ཁམ་ཕོར་ཏེ་དེ་དག་གི་ནང་གི་ཆུ་དང༌། བུ་རམ་གྱི་
ཤིང་བཙིར་བའི་ཁུ་བ་འཛག་པ་དང༌། སྲན་ཚོད་ཀྱི་ཁུ་བ་དང༌། འུ་ཤ་སྟེ་ཤ་ཁུ་དང༌།
སྨན་བསྐོལ་བའི་ཐང་ཚ་བ་ཉིད་ཀྱི་ཆུ་ཡོད་པ་ལ་རྩེ་བ་ཡང་ངོ་སྟེ་ཉེས་བྱས་སོ་ཞེས་སྔ་མར་
སྦྱར་རོ། །ཞུ་བ་ལས། དགེ་སློང་གིས་ཆར་འབབ་པའི་ཆུའི་ཐིགས་པའམ། ཁ་བའམ་
ཟིལ་བའི་ཐིགས་པ་རྣམས་ཀྱིས་དགའ་བར་བགྱིས་ན་ཅིར་འགྱུར། ཉེས་བྱས་སོ། །ཞེས་
སོ། །གར་དང་གླུ་དང་རོལ་མོ་དག་ཀུན་ཏུ་སྤྱད་པར་མི་བྱའོ་ཞེས་གར་གྱི་བདག་ཉིད་ནི་
སྔར་བཀག་ཟིན་པས་གར་གྱི་བདག་ཉིད་མ་ཡིན་པ་དང་ཆུ་མ་ཡིན་པ་ལ་རྩེ་བ་རྡོ་ལ་
སོགས་པ་འཕེན་པ་དང་། མཚོ་ཊིཀ་ཏུ་མིག་མང་ཞེས་འབྱུང་བ་རེའུ་མིག་ལ་བརྟེན་ནས་
རྩེ་བའི་རྩེད་མོ་དང་། མཚོ་ཊིཀ་ཏུ་ཆོ་ལོ་ཞེས་འབྱུང་བ་ཤོ་སྟེ་དེ་ལ་སོགས་པས་རྩེ་བ་ཡང་
ངོ་སྟེ་ཉེས་བྱས་སོ། །ལུས་ཀྱི་རྩེད་མོར་གྱུར་པ་གཡོ་བའི་རྩེད་མོ་གཞན་ཐམས་ཅད་ཉེས་
བྱས་ཡིན་ནོ་ཞེས་ཊཱི་ཀ་ལས་སོ། །གསུམ་པ་སྦྱོར་བ་དང་ཀུན་སློང་གི་མཚན་ཉིད་ནི། དེ་
ལྟ་བུ་ལ་བྱེད་དུ་བཅུག་པ་ནི་དེ་དང་འདྲའོ། །རྒོད་པས་དགའ་བ་ཉམས་སུ་མྱོང་བར་བྱ་
བའི་འདུན་པས་སོ། །ཞེས་གསུངས་ཏེ། ཆུ་དང་ཆུ་མ་ཡིན་པ་དེ་ལྟ་བུ་ལ་རྩེ་བ་གཞན་བྱེད་

དུ་བཅུག་པ་ནི་རང་གིས་རྩེ་བ་དེ་དང་འདྲ་སྟེ་ཆུ་ལ་རྩེར་འཇུག་ན་ལྟུང་བྱེད་དང་ཆུ་མ་ཡིན་
པོ་ལ་རྩེར་འཇུག་ན་ཉེས་བྱས་སུ་འགྱུར་བའོ། །བསམ་པ་གང་ཡང་རུང་བས་རྩེ་བར་བྱེད་
དམ་བྱེད་དུ་བཅུག་ན་ལྟུང་བྱེད་དུ་འགྱུར་རམ་ཞེ་ན། རྒོད་པས་རྩེད་མོའི་དགའ་བ་ཉམས་
སུ་མྱོང་བར་བྱ་བའི་འདུན་པས་སོ། །བཞི་པ་ཀུན་སློང་གི་སེལ་བ་ལ་ལྟུང་བ་མེད་པ་ནི།
དེའི་ཕྱིར་སིམ་པར་འདོད་པས་བརྒལ་བ་ལ་སོགས་པ་ལ་ནི་ལྟུང་བ་མེད་དོ། །རྒྱལ་སློབ་
པ་ཐད་ཀའམ་ལྟག་འོག་ཏུ་རྩོལ་བ་ལ་ཡང་ངོ་། །གྲང་བར་འདོད་པས་ཚ་བ་དག་ལ་རི་མོ་
དོད་པ་ལ་ཡང་ངོ་། །ཞེས་གསུངས་ཏེ། རྒོད་པས་དགའ་བ་ཉམས་སུ་མྱོང་འདོད་ངེས་
གཟུང་གི་ཡན་ལག་ཏུ་དགོས་པ་དེའི་ཕྱིར་ལུས་སིམ་པར་རམ་བསིལ་བར་འདོད་པས་ཆུ་
ལ་བརྒལ་བ་དང་ཆུ་ནང་དུ་ནུབ་པ་དང་འབྱུང་བ་ལ་སོགས་པ་བྱས་སམ་བྱེད་དུ་བཅུག་པ་
ལ་ནི་ཆུ་ལ་རྩེ་བའི་ལྟུང་བ་མེད་དོ། །རྩེ་བའི་ཕྱིར་མ་ཡིན་པར་རྒྱལ་སློབ་པའི་བསམ་པས་
དབེན་པར་རྐྱལ་སློབ་པ་ཆུ་ལ་ཐད་ཀ་ཕན་ཚུན་དུ་རྩོལ་བའམ་ལྟག་འོག་ཏུ་སྟེ་ཡན་མན་
དུ་རྩོལ་བ་ལ་ཡང་ལྟུང་བ་མི་འབྱུང་ངོ༌། །འུ་ཤ་ལ་སོགས་པའི་ཁུ་བ་ཚན་མོ་དེ་གྲང་བར་
འདོད་པས་ཁུ་བ་ཚ་བ་དགུ་ལ་དཀྲུགས་པ་ལ་སོགས་པས་རི་མོ་དོད་པ་ལ་ཡང་ལྟུང་བ་
མི་འབྱུང་ངོ༌། །ཆུ་ལ་རྩེ་བའི་ལྟུང་བྱེད་དོ།། །། །
གཉིས་པ་ནང་སེམས་ཅན་ལ་འདོད་པས་ཀུན་ནས་བསླངས་པ་བུད་མེད་དང་ལྷན་ཅིག་
ཉལ་བའི་ལྟུང་བ་ལ་བཞི་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་མ་
འགགས་པས་ཉོན་མོངས་པ་བག་ཆགས་མ་བྱང་བས་མ་བསམས་པར་ཤེས་པ་དང་
མཐོང་བ་མི་འཇུག་པས་ཉེས་པ་བུད་མེད་དང་ལྷན་ཅིག་ཉལ་བས་གཞན་གྱིས་གསོད་
པར་རྩོམ་ཚེ་རྫུ་འཕྲུལ་དང་ཆོས་བསྟན་པས་སྲོག་ཆགས་དུ་མ་གྲོལ་ཡང་མི་མཛེས་པ་དང་
ཁ་ཟེར་བ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། ཆགས་པའི་རྒྱུར་འགྱུར་
བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་གནས་ཀྱི་ངོ་བོར་གྲུབ་པའི་སྤྱོད་
ལམ་བཞི་ཤོང་ཡན་ཆད་ཀྱི་གནས་གཅིག་ཏུ་མཚན་བསྟེན་རུང་གི་བུད་མེད་ཉེ་དུ་མ་ཡིན་

པ་དང་ལྷན་ཅིག་ཏུ་ཁྲིམས་གྲོགས་མེད་པར་གཉིས་ཀ་ཉལ་བའི་སྤྱོད་ལམ་གྱིས་གཉིད་
ལོག་ཅིང་མཚན་མོ་འདས་པ་ལས་གྱུར་བའི་ལྟུང་བ་དངོས་གཞིའོ། །བཞི་པ་གཞུང་དོན་
ལ་གཉིས་ལས། དང༌ པོ་ཡན་ལག་གི་མཚན་ཉིད་ནི། བུད་མེད་དང་ལྷན་ཅིག་གནས་
གཅིག་ཏུ་གཉིད་ལོག་ནའོ། །མཚན་མོའོ། །མཐར་རོ། །ཞེས་གསུངས་ཏེ། ཅི་ཞིག་བྱས་
ན་བུད་མེད་དང་ལྷན་ཅིག་ཉལ་བའི་ལྟུང་བྱེད་དུ་འགྱུར་ཞེ་ན། དགེ་སློང་གིས་ཉེ་དུ་མ་
ཡིན་པའི་བུད་མེད་དང་ལྷན་ཅིག་གནས་གཅིག་ཏུ་གཉིས་ཀ་ཉལ་བའི་སྤྱོད་ལམ་གྱིས་
གཉིད་ལོག་ན་ལྟུང་བྱེད་དུ་འགྱུར་བའོ། །དེ་ལ་ཉལ་བ་མ་ཡིན་པ་ནི་ཕྱེད་ཉིད་དོ་ཞེས་
པའི་ཊི་ཀ་ལས། དགེ་སློང་ཉལ་བས་གཉིད་ལོག་པར་གྱུར་ལ་བུད་མེད་ནི་ཉལ་བ་ལས་
གཞན་པའི་སྤྱོད་ལམ་གྱིས་གཉིད་ལོག་པར་གྱུར་ན་དེ་ལ་ཡང་ཉེས་བྱས་ཁོ་ན་ཡིན་གྱི་
ལྟུང་བྱེད་དུ་མི་འགྱུར་རོ། །ཞེས་སོ། །གང་གི་ཚེ་གཉིད་ལོག་ན་ཞེ་ན། མཚན་མོ་ཉལ་
ནས་གཉིད་ལོག་ནའོ། །ཅི་མཚན་མོའི་སྐད་ཅིག་གང་ཡང་རུང་བ་ལ་འགྱུར་རམ་ཞེ་ན།
མཚན་མོའི་མཐར་ཏེ་མཐའི་སྐད་ཅིག་མར་ལྟུང་བྱེད་དུ་འགྱུར་རོ། །གཉིས་པ་སེལ་བ་ནི།
མདུན་རོལ་ཏུ་ནི་ཉེས་བྱས་སོ། །བྱ་གག་གི་ཚད་ནི་དེ་བྱེད་པ་ཉིད་ཀྱི་མཐའོ། །ཞེས་
གསུངས་ཏེ། མཚན་མོའི་མཐའི་མདུན་རོལ་སྲོད་དང་ནམ་ཕྱེད་དང་སྐྱ་རེངས་འཆར་ཁ་
ཡན་ཆད་དག་ཏུ་ནི་ཉེས་བྱས་སོ། །འདིར་མིའི་བུ་མོ་ཆུང་ངུ་དང༌། དུད་འགྲོ་མོ་ཆུང་ངུ་
འཁྲིག་པ་སྤྱད་དུ་མི་རུང་བ་དག་དང་ལྷན་ཅིག་ཉལ་ན་ཉེས་བྱས་ཡིན་ན་དེ་དག་བོངས་
ཚོད་ཅི་ཙམ་ཉེས་བྱས་ཀྱི་བྱེད་པ་པོ་ཡིན་ཞེ་ན། བྱ་གག་སྟེ་ཁྱིམ་བྱ་མོ་དག་གི་བོངས་ཚོད་
ཙམ་གྱི་ཚད་ནི་ཉེས་བྱས་དེ་སྐྱེད་པར་བྱེད་པ་བོངས་ཚོད་ཆུང་བ་ཉིད་ཀྱི་མཐའོ། །དེ་ཡང་
ཊི་ཀ་ལས། བོངས་ཚོད་དེ་ཙམ་དང་ལྷན་ཅིག་གནས་གཅིག་ཏུ་མཚན་མོ་གཉིད་ལོག་ན་
ཉེས་བྱས་སུ་འགྱུར་ལ། མདུན་རོལ་ཏུ་ནི་ཉེས་བྱས་ཕྲ་མོར་འགྱུར་རོ། །ཞེས་སོ། །དེ་
ལས་ཆུང་བ་ལ་ནི་ལྟུང་བ་མེད་དོ་ཞེས་བསྡུས་པ་ལས་སོ། །བུད་མེད་དང་ལྷན་ཅིག་ཉལ་
བའི་ལྟུང་བྱེད་དོ།། །།

གསུམ་པ་གནོད་པས་ཀུན་ནས་བསླངས་པ་གཞན་བསྟན་པ་ལ་གསུམ། གཞན་གྱི་ཡིད་
བདེ་བ་ལ་དང་། ལོངས་སྤྱོད་ལ་དང་། ཚུལ་ཁྲིམས་ལ་གནོད་པའོ། །དང་པོ་གཞན་གྱི་
ཡིད་བདེ་བ་ལ་གནོད་པ་དངངས་པར་བྱེད་པའི་ལྟུང་བ་ལ་བཞི་ལས། དང་པོ་གླེང་གཞི་ནི།
ཡུལ་མཉན་ཡོད་དུ་གང་ཟག་འཆར་ཀས་ཉོན་མོངས་པ་ཕྲག་དོག་གིས་ཉེས་པ་ནུབ་མོ་ལུ་
བ་ཕྱིར་བསྒྱུར་ཏེ་འབྱུང་པོ་ཞེས་དངངས་པར་བྱས་པ་ལས་ལྟུང་བྱེད་དུ་བཅས་སོ། །
གཉིས་པ་དགག་བྱ་ནི། རང་རིགས་ཀྱི་སེམས་བདེ་བ་ལ་གནོད་པའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་དགེ་སློང་གཞན་ལ་འཇིགས་པའི་རྒྱུ་ཡིད་དུ་མི་འོང་བ་ཉེ་བར་
སྒྲུབ་པ་རང་ངམ་རང་གི་ངག་གིས་བསྐོས་པ་གཞན་གྱིས་དངངས་པར་བྱེད་པའི་ཚིག་སྨྲས་
ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། ལྟུང་
བ་རྣམ་གཞག་དང༌། ལྟུང་མེད་དོ། །དང་པོ་ལ་གཉིས་ལས། དང་པོ་མདོར་བསྟན་པ་ནི།
བཞད་གད་བྱ་བར་བསམ་པས་ཀྱང་རུང་སྟེ་དངངས་པར་འདོད་པས་འཇིགས་པའི་རྒྱུ་ཉེ་
བར་སྒྲུབ་པ་སྔོན་དུ་བཏང་བས་འཇིགས་པར་བྱེད་པ་ཆེ་གེ་མོ་ཞིག་ཅེས་དགེ་སློང་ལ་
གཞན་གྱིས་ཀྱང་གོ་བར་བྱེད་ན་འཇིགས་པ་མ་སྐྱེས་ཀྱང་ངོ་། །ཡིད་དུ་མི་འོང་བ་ལ་ནི་
དངོས་གཞིའོ། །ཞེས་གསུངས་ཏེ། གང་བྱས་ན་དངངས་པར་བྱེད་པའི་ལྟུང་བྱེད་དུ་འགྱུར་
ཞེ་ན། བསམ་པ་ནི། ཁྲོ་བ་སྔོན་དུ་བཏང་བའམ་བཞད་གད་བྱ་བར་བསམ་པས་ཀྱང་རུང་
སྟེ་དགེ་སློང་གཞན་དེ་འཇིགས་ཤིང་དངངས་པར་འདོད་པས་འཇིགས་པའི་རྒྱུ་གཟུགས་
དང་སྒྲ་སོགས་ཡིད་དུ་མི་འོང་བ་ཉེ་བར་བསྒྲུབ་འདོད་ཀྱི་བསམ་པ་སྔོན་དུ་བཏང་བས་
སྦྱོར་བ་ནི་འཇིགས་པར་བྱེད་པ་སྟེ། དེ་ཡང་འདྲེ་ལ་སོགས་པ་ཆེ་གེ་མོ་ཞིག་ཡོད་དོ། །
དེས་ཁྱོད་ཟ་བར་འགྱུར། དེས་ཁྱོད་འཁྲིད་པར་འགྱུར། དེ་བཟློག་པའི་ཐབས་མི་རྙེད་
ཅེས་དགེ་སློང་ཕ་རོལ་པོ་ལ་བདག་ཉིད་ཀྱིས་དེ་ལྟར་གོ་བར་བྱེད་དམ་དེར་མ་ཟད་གཞན་
ལ་བཅོལ་ནས་གཞན་གྱིས་ཀྱང་གོ་བར་བྱེད་ན་ཕ་རོལ་པོ་འཇིགས་པ་སྐྱེས་སམ་མ་སྐྱེས་
ཀྱང་ལྟུང་བྱེད་འབྱུང་ངོ༌། །འཇིགས་པའི་རྒྱུ་ཅི་འདྲ་ཞིག་གོ་བར་བྱེད་ན་ལྟུང་བ་ཅིར་འགྱུར་

ཞེ་ན། ཡིད་དུ་མི་འོང་བ་གོ་བར་བྱེད་པའམ་སྒྲོག་པ་ལ་ནི་ལྟུང་བྱེད་དངོས་གཞིའོ། །
གཉིས་པ་རྒྱས་པར་བཤད་པ་ལ་གཉིས། དངོས་གཞི་དང༌། ན་སྨད་པའོ། །དང་པོ་ནི།
འདི་ལྟ་སྟེ་དཔེར་ན་ཡི་དྭགས་དང་ཤ་ཟ་དང་གྲུལ་བུམ་དང་ལུས་སྲུལ་པོ་དང་གཟུགས་ལཱ་
བ་ནག་པོ་དང་སོལ་བ་དང་ཀ་བ་ཚིག་པ་ལྟ་བུ། སེང་གེ་དང་སྟག་དང་གུང་དང་མཚའ་
དང་གཟིག་དང་ཝའི་སྐད་ལྟ་བུ། བཤང་བ་དང་གཅི་བ་དང་ར་དང་དེའི་ཟེ་བའི་དྲི་ལྟ་བུ།
སེག་དང་རེ་ལྡེ་དང་ཕྱུར་བའི་རེག་པ་ལྟ་བུ་དག་ཉིད་སྒྲོག་པའོ། །ཞེས་གསུངས་ཏེ། ཡིད་
དུ་མི་འོང་བ་དེ་གང་ཞེ་ན། འདི་ལྟ་སྟེ་དཔེར་ན་རྒྱུད་ཡིད་དུ་མི་འོང་བ་རྐང་པ་ཕྱིར་ལྟ་བ་
ལྟོགས་པས་སྡུག་བསྔལ་བ་ཡི་དྭགས་དང༌། ཡི་དྭགས་ཀྱི་བྱེ་བྲག་ཤ་དང་ཁྲག་ཟ་བའི་
ནག་པོ་ཆེན་པོ་ལ་སོགས་པ་ཤ་ཟ་དང༌། ཡི་དྭགས་ཀྱི་བྱེ་བྲག་ཡན་ལག་གི་འབྲས་བུ་བུམ་
པའི་རྣམ་པ་དང་འདྲ་བ་བུམ་སྣ་ལ་སོགས་པ་གྲུལ་བུམ་དང་། ཡི་དྭགས་ཀྱི་བྱེ་བྲག་ལུས་
ཐུང་ངུ་དྲི་ང་བ་སེག་དང་རེ་ལྡེ་སོགས་གྱོན་པའི་ལུས་སྲུལ་པོ་དང་། གཟུགས་ཡིད་དུ་མི་
འོང་བ་ནི་ཡི་དྭགས་ལ་སོགས་པ་དེ་དག་གི་གཟུགས་ལྭ་བ་ནག་པོ་དང་སོལ་བ་དང་ཀ་བ་
ཚིག་པ་ལྟ་བུ་དང་། སྒྲ་ཡིད་དུ་མི་འོང་བ་ནི་ཡི་དྭགས་ལ་སོགས་པ་དེ་དག་གི་སྒྲ་སེང་གེ་
དང་སྟག་དང༌། ལུས་སྤྱི་སྟག་དང་དབྱིབས་ཙམ་ཆ་འདྲ་ཞིང་སྤུ་རིས་ནར་མོ་དང་སྒོར་མོ་
གཉིས་འདྲེས་པའི་གཅན་གཟན་གུང་སྟེ་སྟག་མ་གཟིག་ཅེས་གྲགས་པའི་སྐད་ལྟ་བུ་དང་།
མཚའ་སྟེ་འཕར་བ་དང་། གཟིག་དང་ཝའི་སྐད་ལྟ་བུ་དང་། དྲི་ཡིད་དུ་མི་འོང་བ་ནི་ཡི་
དྭགས་ལ་སོགས་པ་དེའི་དྲི་བཤང་བ་དང་གཅི་བ་དང་ར་ཐུག་པོ་དང༌། ར་ཐུག་པོ་དེའི་ཟེ་
བའི་དྲི་ལྟ་བུ་དང་། རེག་བྱ་ཡིད་དུ་མི་འོང་བ་ནི་སྨུག་མ་ལ་སོགས་པའི་ཐགས་མ་གྲུ་བཞི་
པ་སེགཱ་དང་དེ་ཉིད་ཁྲུན་རིང་བ་རེ་ལྡེ་དང་ཕྱར་བའི་རེག་པ་ལྟ་བུ་དག་ཉིད་དང་ལྡན་པ་སྟེ་
དེ་ལྟ་བུའི་གཟུགས་དང་སྒྲ་དང་དྲི་ལ་སོགས་པ་དང་ལྡན་པའི་ཡི་དྭགས་ལ་སོགས་པ་འདི་
ན་ཡོད་དོ་ཞེས་སྒྲོག་ན་ལྟུང་བྱེད་སྐྱེད་པའོ། །གཉིས་པ་ནི། ཡིད་དུ་འོང་བ་ལ་ནི་ཉེས་
བྱས་སོ། །འདི་ལྟ་སྟེ། དཔེར་ན་ལྷ་དང་ཀླུ་དང་དྲི་ཟ་དང་གནོད་སྦྱིན་དང་མིའམ་ཅི་དང་

ལྟོ་འཕྱེ་ཆེན་པོ་དང་གཟུགས་ནོར་ཅན་དང་ཚོང་དཔོན་དང་དེད་དཔོན་ལ་སོགས་པ་ལྟ་བུ་
དང་། པི་ཝང་ལ་སོགས་པའི་སྒྲ་ལྟ་བུ། ཨ་ཀ་རུ་དང་ཙན་དན་དང་གུར་གུམ་དང་ཏ་མ་
ལའི་ལོ་མའི་དྲི་ལྟ་བུ། དར་དང་རས་ཡུག་ཆེན་དང་བེའུ་རས་དང་དར་ལྭ་དང་དུ་གུ་ལའི་
རས་དང་ཀོ་ཏམ་པའི་རས་ཀྱི་རེག་པ་ལྟ་བུ་དག་ཉིད་སྒྲོག་པའོ། །ཞེས་གསུངས་ཏེ།
དངངས་པར་འདོད་པས་ཡིད་དུ་འོང་བ་སྒྲོག་པ་ལ་ནི་ཉེས་བྱས་སོ། །དེ་ལ་ཡིད་དུ་འོང་བ་
དེ་གང་ཞེ་ན། འདི་ལྟ་སྟེ་དཔེར་ན་རྒྱུད་ཡིད་དུ་འོང་བ་ནི་ལྷ་དང་ཀླུ་དང༌། ལྷ་རྣམས་ཀྱི་གླུ་
དང་རོལ་མོ་བྱེད་ཅིང་ཟས་སུ་དྲི་ཟ་བའི་དྲི་ཟ་དང་། རྣམ་ཐོས་སྲས་ལ་སོགས་པ་གནོད་
སྦྱིན་དང་། དུད་འགྲོ་མིའི་རྣམ་པ་ཅན་གཟུགས་ཤིན་ཏུ་བཟང་བ་འཕྲོག་མ་ལ་སོགས་པ་
མིའམ་ཅི་དང་། ཀླུ་ཆེན་པོ་དགའ་བོ་དང་ཉེ་དགའ་བོ་ལ་སོགས་པ་ལྟོ་བས་འགྲོ་བའི་ལྟོ་
འཕྱེ་ཆེན་པོ་དང་། གཟུགས་ཡིད་དུ་འོང་བ་ལྷ་ལ་སོགས་པ་དེའི་གཟུགས་དང་ལྡན་པ་ལཾ་
ནོར་བྱེ་བས་ཕྱུག་པའི་ནོར་ཅན་དང༌། ཅོད་པན་བཅིངས་པའི་ཚོང་དཔོན་དང༌། དོན་
མཐུན་དུ་བདས་པའི་དེད་དཔོན་དང་། གཞན་ཡང་རྒྱལ་པོ་དང་བློན་པོ་ལ་སོགས་པ་ལྟ་
བུ་དང་། སྒྲ་ཡིད་དུ་འོང་བ་པི་ཝང་དང་འོད་མ་དང་བ་ལ་རི་ལ་སོགས་པའི་སྒྲ་ལྟ་བུ་དང་།
དྲི་ཡིད་དུ་འོང་བ་ཨ་ཀ་རུ་དང་། འདི་ནི་ཤིང་སྨན་གྱི་གྲས་ཏེ། རིགས་དཀར་ནག་དམར་
གསུམ་ཡོད་ཅིང་། བསྲེགས་ན་དྲི་ངད་ཞིམ་པོ་འཐུལ་བའོ། །ཙན་དན་དཀར་དམར་དང་།
གུར་གུམ་ཏེ། ཁ་ཆེ་གུར་གུམ་དང༌། ལྡུམ་གུར་གུམ་དང༌། ཏ་མ་ལའི་ལོ་མའི་དྲི་ལྟ་བུ་
དང༌། རེག་བྱ་ཡིད་དུ་འོང་བ་དར་དང་། རས་བལ་སོགས་ལས་བྱས་པ་ཁྲུ་བཅུ་གཉིས་ཀྱི་
ཚད་དུ་ལོངས་པའི་རས་ཡུག་ཆེན་དང་། བེའུ་སྤུའི་ཚད་ཙམ་གྱི་སྤུ་ཕྱི་ནང་གཉིས་ན་ཡོད་
པའི་བེའུ་རས་སྤུ་ཅན་དང་། དར་རྩྭ་སྟེ་དར་སྲབ་མོ་རྒྱུ་སྤུན་སེང་བག་ཅན་དང་། རྩྭ་དུ་གུ་
ལའི་རས་དང་། རྩྭཀོ་ཏམ་པའི་རས་ཀྱི་རེག་པ་ལྟ་བུ་སྟེ་དེ་ལྟ་བུའི་གཟུགས་དང་སྒྲ་དང་
དྲི་ལ་སོགས་པ་དང་ལྡན་པའི་ལྷ་ལ་སོགས་པ་འདི་ན་ཡོད་དེ་དེས་ཁྱོད་ཟ་བར་འགྱུར་རོ་
ཞེས་པ་ལ་སོགས་པ་དག་ཉིད་སྒྲོག་ན་ཉེས་བྱས་སྐྱེད་པའོ། །དེ་ཡང་དངངས་པར་བྱེད་

འདོད་ཀྱི་བསམ་པས་སྨྲས་པ་དགོས་ཏེ། མི་ཆོས་བླ་མའི་རྫུན་སྨྲ་འདོད་ཀྱིས་དེ་ལྟར་སྨྲས་
ན་ཕམ་པར་འགྱུར་བའི་ཕྱིར་རོ། །དགེ་སློང་ལས་གཞན་པའི་དུད་འགྲོའི་བར་གྱི་སེམས་
ཅན་གང་ཡང་རུང་བ་རང་དགར་དངངས་པར་བྱེད་པ་ཐམས་ཅད་ལ་ཉེས་བྱས་དང་ཉེས་
བྱས་ཕྲ་མོ་ཅི་རིགས་སུ་འགྱུར་རོ། །གཉིས་པ་ལྟུང་བ་མེད་པ་ནི། སྐྱོ་བར་བྱ་བའི་ཆེད་
ཉིད་ནི་མ་གཏོགས་སོ། །དེའི་ཕྱིར་སྐྱོ་བར་བྱ་བའི་ཆེད་ཉིད་དུ་སེམས་ཅན་དམྱལ་བ་དང་
དུད་འགྲོ་དང་ཡི་དྭགས་ཀྱི་གཏམ་ལ་སོགས་པ་ལ་ནི་ལྟུང་བ་མེད་དོ། །ཞེས་གསུངས་ཏེ།
འཁོར་བ་ལ་ཡིད་སྐྱོ་བར་བྱ་བའི་ཆེད་ཉིད་དུ་ནི་འཁོར་བའི་སྡུག་བསྔལ་བཤད་པས་
འཇིགས་ཤིང་དངངས་པར་གྱུར་ན་ཉེས་པར་འགྱུར་བ་ལ་མ་གཏོགས་སོ། །སྐྱོ་བར་བྱ་
བའི་ཆེད་ཉིད་མ་གཏོགས་པ་དེའི་ཕྱིར་འཁོར་བའི་སྡུག་བསྔལ་ལ་འཇིགས་ཤིང་སྐྲག་སྟེ་
སྐྱོ་བར་བྱ་བའི་ཆེད་ཉིད་དུ་སེམས་ཅན་དམྱལ་བ་དང་དུད་འགྲོ་དང་ཡི་དྭགས་ཀྱི་སྡུག་
བསྔལ་གྱི་གཏམ་ལ་སོགསཾ་པ་དགེ་བའི་ཆོས་བཤད་པ་ལ་ནི་འགའ་ཞིག་དངངསཾ་པར་
གྱུར་ཀྱང་ལྟུང་བ་མེད་དོ། །དངངས་པར་བྱེད་པའི་ལྟུང་བྱེད་དོ།། །།
གཉིས་པ་གཞན་གྱི་ལོངས་སྤྱོད་ལ་གནོད་པ་ལ་གཉིས། སྦེད་པ་དང༌། གདེང་མེད་པར་
སྤྱོད་པའི་ལྟུང་བའོ། །དང་པོ་སྦེད་པའི་ལྟུང་བ་ལ་བཞི་ལས། དང་པོ་གླེང་གཞི་ནི། ཡུལ་
མཉན་ཡོད་དུ་གང་ཟག་དྲུག་སྡེས་ཉོན་མོངས་པ་མཐོ་འཚམས་འདོད་ཀྱིས་ཉེས་པ་བཅུ་
བདུན་སྡེའི་ཆོས་གོས་སྦས་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི།
གཞན་ལ་གནོད་པ་དང་རང་མ་བྱིན་ལེན་གྱི་རྒྱུར་འགྲོ་བའོ། །གསུམ་པ་ངོ་བོ་ནི། བཅས་
ལྡན་དགེ་སློང་གིས་ཕན་འདོགས་འདོད་དང་རྐུ་སེམས་མེད་པར་རབ་ཏུ་བྱུང་བ་འདི་པ་
དབང་བའི་ཆོས་གོས་ལ་སོགས་པ་དགེ་སྦྱོང་གི་འཚོ་བའི་ཡོ་བྱད་རུང་བ་ཚད་ལྡན་རང་
གིས་སྦེད་དམ་གཞན་ལ་ངག་གིས་སྦེད་དུ་བཅུག་ནས་སྦས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ལྟུང་བ་རྣམ་གཞག་ནི། རབ་
ཏུ་བྱུང་བ་འདི་པ་དབང་བའི་ལྷུང་བཟེད་དང་། ཆོས་གོས་དང་། དྲ་བ་དང་། ཕོར་བུ་དང་།

སྐ་རགས་ལ་སོགས་པ་དགེ་སྦྱོང་གི་འཚོ་བའི་ཡོ་བྱད་སྦེད་དམ་སྦེད་དུ་བཅུག་ནའོ། །ཞེས་
གསུངས་ཏེ། ཅི་ཞིག་བྱས་ན་སྦེད་པའི་ལྟུང་བྱེད་དུ་འགྱུར་ཞེ་ན། རབ་ཏུ་བྱུང་བ་འདི་པ་སྡེ་
ལྔ་པོ་དག་དབང་བའི་ལྷུང་བཟེད་དང་ཆོས་གོས་དང་ལྷུང་བཟེད་ཀྱི་སྣོད་དྲ་བ་དང་ཕོར་
བུ་སྟེ་ཁམ་ཕོར་དང་སྐ་རགས་ལ་སོགས་པ་དགེ་སྦྱོང་གི་འཚོ་བའི་ཡོ་བྱད་རུང་བ་ཚད་
དང་ལྡན་པ་རང་གིས་སྦེད་དམ་གཞན་སྦེད་དུ་བཅུག་ན་ལྟུང་བྱེད་དུ་འགྱུར་བའོ། །གོས་
ཁྲུ་གང་དུ་མི་ལོངས་པ་སོགས་ཚད་དང་ལྡན་པ་མ་ཡིན་པ་དང་རུང་བ་མ་ཡིན་པ་སྦེད་དམ་
སྦེད་དུ་བཅུག་ན་ཉེས་བྱས་འབྱུང་བར་ཊཱི་ཀ་ལས་གསུངས་སོ། །ཁྱིམ་པའི་ཡོ་བྱད་སྦེད་
ནའང་ཉེས་བྱས་ཞེས་ཞུ་བ་ལས་སོ། །སྐབས་འདིར་ཕྲེང་རྒྱུད་ལས། དགེ་སློང་གཞན་གྱི་
ལྷུང་བཟེད་སོགས། །ཡོ་བྱད་དངོས་པོ་ནམ་དུ་ཡང་། །བཞད་གད་ཀྱི་ནི་དབང་བྱས་ནས། །
དགེ་སློང་གིས་ནི་སྦེད་པ་བཀག །ཅེས་དང༌། དེའི་ཐད་ཀྱི་རོང་ཊིཀ་ལས། མདོ་རྩ་བ་
ལས་ནི་དགེ་ཚུལ་གྱི་གོས་ལ་སོགས་པ་སྦས་ནའང་ལྟུང་བར་བཤད་དོ། །འདིར་ནི་དགེ་
སློང་གི་ཞེས་བྱེ་བྲག་བཀར་ནས་གསུངས་པས་དགེ་སློང་དགོས་པར་མངོན་ནོ་ཞེས་
བཤད་ཀྱང་། དགེ་སློང་ལས་གཞན་པའི་རབ་བྱུང་རྣམས་ཀྱི་ཡོ་བྱད་སྦེད་དམ་སྦེད་དུ་
བཅུག་ན་ལྟུང་བྱེད་སྐྱེད་དེ། ཕའི་སོ་སོར་ཐར་པའི་མདོ་ལས། དགེ་སློང་ངམ། དགེ་སློང་
མའམ། དགེ་སློབ་མའམ། དགེ་ཚུལ་ལམ། དགེ་ཚུལ་མའི་ལྷུང་བཟེད་དམ། གོས་སམ་
སོགས་ནས་དགེ་སྦྱོང་གི་འཚོ་བའི་ཡོ་བྱད་གང་ཡང་རུང་བ་སྦེད་དམ། སྦེད་དུ་འཇུག་ན་
ཐམས་ཅད་དུ་ལྟུང་བྱེད་དུ་འགྱུར་རོ། །ཞེས་དང༌། དེ་བཞིན་དུ་དགེ་སློང་ཕ་མའི་རྣམ་
འབྱེད་གཉིས་དང་། སོར་འགྲེལ་ཀུན་བཏུས་དང་གཞུང་འགྲེལ་དང་བསྡུས་པ་སོགས་
ལས་ཀྱང་དེ་བཞིན་དུ་གསུངས་པའི་ཕྱིར་རོ། །དེས་ན་དེ་དག་གི་དགོངས་པ་བཞིན་མདོ་
ཕྲེང་གཉིས་ཀྱི་དགོངས་པ་ཡང་གཅིག་ཏུ་སྨྲ་བར་བྱ་སྟེ། དེ་ལ་ཕྲེང་རྒྱུད་ཀྱིས་རབ་བྱུང་སྡེ་
ལྔའི་གཙོ་བོ་དགེ་སློང་གི་ཡོ་བྱད་ཀྱིས་མཚོན་ནས་རབ་བྱུང་སྡེ་གཞན་པ་རྣམས་ཀྱི་ཡང་ཡོ་
བྱད་གང་རུང་སྦེད་དམ་སྦེད་དུ་འཇུག་ན་ལྟུང་བྱེད་དུ་འགྱུར་ཞེས་བསྟན་པ་ཡིན་པའི་ཕྱིར་

རོ། །འོན་ཀྱང་ལུང་ཞུ་བ་ལས། དགེ་སློང་གིས་དགེ་སློང་མའམ་དགེ་སློབ་མའམ་དགེ་
ཚུལ་མའམ་དགེ་ཚུལ་ཕའི་ལྷུང་བཟེད་དམ་གོས་སམ་དགེ་སྦྱོང་གི་ཡོ་བྱད་སྦས་སམ་སྦེད་
དུ་བསྩལ་ན་ཅིར་འགྱུར། ཉེས་བྱས་སོ་ཞེས་གསུངས་ཀྱང་དེ་ནི་སྦྱོར་བའི་དུས་ཀྱི་ཉེས་
བྱས་ལ་དགོངས་པར་མཚོ་ཊིཀ་ཏུ་གསུངས་སོ། །གཉིས་པ་ལྟུང་མེད་ནི། ཕན་པར་འདོད་
པས་ནི་མ་གཏོགས་སོ། །ཞེས་གསུངས་ཏེ། ཕ་རོལ་པོ་ལ་ཕན་པར་འདོད་པས་ནི་སྦེད་
དམ་སྦེད་དུ་བཅུག་ཀྱང་ལྟུང་བར་འགྱུར་བ་ལ་མ་གཏོགས་སོ། །དེ་ལ་འགྲེལ་ཆུང་ལས།
ཡོ་བྱད་ལ་གཡེལ་ཞིང་ལེ་ལོ་བྱེད་པ་ལ། ཕྱིས་ལེ་ལོ་མི་བྱེད་པའི་ཕྱིར་སྐད་ཅིག་སྦས་ཏེ་
བསྡིགས་པ་དང་། མི་དགེ་བའི་གྲོགས་པོའི་གན་དུ་འགྲོ་བའམ། ཉོན་མོངས་པར་འགྱུར་
བའི་གནས་སུ་འགྲོ་བ་ལ་མི་བཏང་བའི་ཕྱིར་རྫས་གཏར་བཟུང་བ་ནི་ཉེས་མེད་དོ། །ཞེས་
གསུངས་སོ། །སྦེད་པའི་ལྟུང་བྱེད་དོ།། །། །
གཉིས་པ་གདེང་མེད་པར་སྤྱོད་པའི་ལྟུང་བྱེད་ལ་བཞི་ལས། དང་པོ་གླེང་གཞི་ནི། ཡུལ་
མཉན་ཡོད་དུ་གང་ཟག་ཉེ་དགས་ཉོན་མོངས་པ་ཐུག་ཐུབ་ཀྱིས་ཉེས་པ་དགེ་སློང་ལ་གོས་
བྱིན་པ་སྤྱད་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། རང་རིགས་ཀྱི་
ལོངས་སྤྱོད་ལ་གནོད་པ་དང་། མ་བྱིན་པ་ལེན་པའི་རྒྱུར་འགྱུར་བའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་རང་གིས་དགེ་སློང་གཞན་ལ་བྱིན་པའི་གོས་སམ་ལྷུང་བཟེད་
རུང་བ་ཚད་ལྡན་རང་གི་ཡིན་པའི་བློས་ལོངས་སྤྱད་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ནི། དགེ་སློང་ལ་གོས་བླང་བ་མེད་པར་བྱིན་པ་དེས་གནང་བ་མེད་
པར་སྤྱོད་ནའོ། །གལ་ཏེ་གཞི་དེས་དེ་དགའ་བར་མི་འགྱུར་ནའོ། །ཞེས་གསུངས་ཏེ།
དགེ་སློང་ལ་གོས་ཕྱིར་བླང་བ་མེད་པར་གཏན་བྱིན་པ་གང་ལ་བྱིན་པ་དེས་གནང་བ་ཉིད་
ཀྱི་གདེང་མེད་པར་ལོངས་སྤྱོད་ན་ལྟུང་བྱེད་དུ་འགྱུར་བའོ། །འདི་ལ་བསམ་པ་ནི་ང་ཉིད་
ཀྱིས་བྱིན་པ་ང་ཉིད་སྤྱོད་དོ་སྙམ་དུ་རང་གིས་བློས་ཉེ་བར་ལོངས་སྤྱད་པ་དགོས་ཏེ།
སྐབས་འདིའི་རང་གི་རྣམ་བཤད་ལས། རང་གི་བློས་ཉེ་བར་འཚོ་བ་ལ་ཁ་ན་མ་ཐོ་བ་

འདིར་འགྱུར་རོ། །གཞན་གྱི་བློས་ནི་སྦོམ་པོ་སྟེ། འདིར་མ་བྱིན་པ་ཉེ་བར་འབྲེལ་བའོ། །
ཞེས་དང༌། ཊཱི་ཀ་ལས། རང་གི་བློས་ཉེ་བར་འཚོ་བ་ལས་ལྟུང་བྱེད་འདིར་འགྱུར་གྱི་
གཞན་གྱི་བློས་ཉེ་བར་འཚོ་བ་ནི་མ་བྱིན་པར་ལེན་པ་དང་ལྡན་པའི་སྦོམ་པོར་འགྱུར་ཏེ།
བརྙས་པ་ངེས་པར་བྱིན་པ་བཞིན་དུ་ཉེ་བར་སྤྱོད་ན་སྦྱོར་བ་བཞིན་ནོ་ཞེས་བྱ་བའི་རྗེས་སུ་
འབྲང་བའི་ཕྱིར་རོ། །དེ་བས་ན་ང་ཉིད་ཀྱིས་བྱིན་པ་ང་ཉིད་སྤྱོད་དོ་ཞེས་རྗེས་སུ་གནང་བ་
མེད་པར་སྤྱོད་ན་ལྟུང་བྱེད་དོ། །ཞེས་དང༌། ཀུན་བཏུས་ལས། རང་གི་བློས་ཉེ་བར་འཚོ་
བ་ལ་ན་སྨད་པ་མེད་དོ། །ཞེས་དང་། ལུང་ལས་ཀྱང་ཉེ་དགའ་རྒས་ཤིང་འཁོགས་པས་ཉེ་
གནས་རྣམས་ཀྱང་ཚིག་ཉན་དུ་མ་བཏུབ་ནས། གོས་ཁ་དོག་བསྒྱུར་ཞིང་འཚེད་པར་ཡང་
མི་ནུས་པས་ཐབས་ཤིག་བྱའོ་སྙམ་ནས་གནས་འཆའ་བ་རྣམས་ལ་གོས་བྱིན་པ་ལྟར་བྱས་
ཏེ། གོས་ཁ་དོག་བསྒྱུར་ཞིང་འཚེད་དུ་བཅུག་པ་དང༌། དེ་དག་གིས་ཀྱང་བདེན་པར་བྱིན་
སྙམ་ནས། གོས་དེ་དག་ལེགས་པར་བཀྲུས་ཤིང་ལེགས་པར་ཁ་བསྒྱུར་བར་བྱས་ནས་
འཆང་ཞིང་འཁོད་པ་ལས་དུས་ཕྱི་ཞིག་ན། བཅོམ་ལྡན་འདས་ཡུལ་གཞན་དུ་ལྗོངས་རྒྱུ་ལ་
གཤེགས་པའི་ཚེ་དེ་དག་ཀྱང་ཞབས་འབྲིང་དུ་འགྲོ་བར་ཆད་དེ། གོས་རྣམས་ཕྱིར་ཉེ་
དགའ་ལ་བཅོལ་ནས་སོང་བ་ན། ཉེ་དགས་གོས་དེ་རྣམས་གྱོན་ཏེ་རྙིངས་པར་བྱས་པས་
ལྟུང་བ་འདི་བཅས་པར་གསུངས་པའི་ཕྱིར་རོ། །འདིའི་གོས་ཀྱི་ཚད་ལ་ཞུ་བ་ལས། དགེ་
སློང་གིས་གོས་ཁྲུ་གང་བས་ཆུང་བའམ། བདེ་བར་གཤེགས་པའི་གོས་ཀྱི་ཚད་ཅིག་སྩལ་
བ་ལས་སླར་མ་གཡར་བར་སྤྱད་ན་ཅིར་འགྱུར། ཉེས་བྱས་སོ་ཞེས་གསུངས་པས་ཁྲུ་གང་
དུ་ལོངས་པ་ནས་བདེ་བར་གཤེགས་པའི་གོས་ཀྱི་ཚད་དུ་མ་ལོངས་པ་ཞིག་དགོས་སོ། །
འདི་ལ་བྲག་དཀར་སྤྲུལ་སྐུའི་འདུལ་གཞུང་ལས། འདིར་ལྷུང་བཟེད་མི་འཐད་དེ། གོས་
ཁོ་ན་ཡིན་པའི་ཕྱིར། ཞེས་བཤད་ཀྱང་། གོས་དང་འདྲ་བར་ལྷུང་བཟེད་ལ་བརྟེན་ནས་
ཀྱང་འདིའི་ལྟུང་བ་འབྱུང་སྟེ། རང་གི་རྣམ་བཤད་ལས། ལྷུང་བཟེད་ལ་ནི་ཡོངས་སུ་
རྫོགས་པ་སྟེ། ལྷུང་བཟེད་ཆུང་བ་ལ་ནི་ན་སྨད་པར་རིག་པར་བྱའོ། །འདིར་གཞུང་ཞུ་བ་

ཁ་ཅིག་ལས། བཙུན་པ་རེ་ཞིག་དགེ་སློང་ལ་ལྷུང་བཟེད་དང་ཆོས་གོས་སྦྱིན་པར་བྱ་སྟེ།
དེའི་འོག་ཏུ་སླར་འཕྲོག་པར་བྱེད་ཅིང་ལོངས་སྤྱོད་པར་བྱེད་ན་ལྟུང་བ་ཅིར་འགྱུར། ལྟུང་
བྱེད་དོ་ཞེས་གསུངས་པ་ཡིན་ནོ་ཞེས་གསུངས་པའི་ཕྱིར་རོ། །གོས་དང་ལྷུང་བཟེད་ལས་
གཞན་པའི་ཡོ་བྱད་ལ་ནི་ཉེས་བྱས་སོ། །ཞུ་བར་ཁྱིམ་པ་དང་དགེ་སློང་མ་སོགས་ལ་བྱིན་
པ་རང་གིས་ལོངས་སྤྱད་ན་ཉེས་བྱས་འབྱུང་བར་གསུངས་སོ། །འདིའི་མཐར་ཐུག་གི་ཡན་
ལག་ལ་རོང་པའི་ཕྲེང་ཊིཀ་ལས། གཞན་གྱི་གོས་ཉམས་པར་བྱས་པ་དགོས་པར་བཤད་
ཀྱང་། གོས་དེ་ལ་ལོངས་སྤྱད་པ་ཙམ་གྱིས་ལྟུང་བ་རྫོགས་པར་མངོན་ཏེ། སོ་སོར་ཐར་པ་
དང་རྣམ་འབྱེད་ལས། གདེང་མེད་པར་སྤྱོད་ན་ལྟུང་བྱེད་དུ་འགྱུར་རོ་ཞེས་གསུངས་པའི་
ཕྱིར་རོ། །བསམ་པ་གང་རུང་གིས་སྤྱོད་པ་ལ་ལྟུང་བྱེད་དུ་འགྱུར་རམ་ཞེ་ན། གལ་ཏེ་
བདག་གིས་ལོངས་སྤྱད་པའི་གཞི་དེས་བདག་པོ་དེ་དགའ་བར་མི་འགྱུར་ན་ལྟུང་བྱེད་དུ་
འགྱུར་བའོ། །དགའ་བར་འགྱུར་རོ་སྙམ་པའི་བསམ་པ་ཡོད་ན་ཉེས་པ་མེད་དེ་ཡིད་
གཅུགས་པས་སྤྱོད་པའི་ཕྱིར་རོ། །རང་གིས་བྱིན་པས་རང་གི་བློས་ལོངས་སྤྱད་དེ་ཉེ་བར་
འཚོ་བའི་ལྟུང་བྱེད་དོ།། །།
གསུམ་པ་གཞན་གྱི་ཚུལ་ཁྲིམས་ལ་གནོད་པ་ལྷག་མའི་སྐུར་བ་འདེབས་པའི་ལྟུང་བ་ལ་
བཞི་ལས། དང་པོ་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་མཛའ་བོ་དང་ས་ལས་
སྐྱེས་ཀྱིས་ཉོན་མོངས་པ་འཁོན་འཛིན་གྱིས་ཉེས་པ་གྱད་བུ་ནོར་ལ་གཞི་མེད་པར་རེག་
པའི་ལྷག་མས་སྐུར་བ་བཏབ་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི།
སྡོམ་པའི་སྒོ་ནས་རང་རིགས་ཙམ་ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་
སློང་གིས་མཚན་མཐུན་རུང་མི་མཐུན་རུང་ལྟ་བ་རང་ཕྱོགས་བསྙེན་རྫོགས་ཀྱི་སྡོམ་པ་
གསོར་རུང་ཡན་ཆད་དང་ལྡན་པའམ་ལྟ་བ་གཞན་ཕྱོགས་བསྙེན་རྫོགས་ཀྱི་སྡོམ་པ་ཕམ་
པས་མ་ཉམས་པ་དང་ལྡན་པ་ལ་གཞི་མེད་པར་བྱེད་པ་པོ་དང་བྱ་བ་སྦྱར་བའམ་མ་སྦྱར་
བ་གང་རུང་གི་སྒོ་ནས་ངག་མཚན་ཉིད་ལྔ་ལྡན་གྱིས་དགེ་འདུན་ལྷག་མས་སྐུར་བ་བཏབ་

སྟེ་ཡུལ་དེས་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི།
སྐུར་བ་འདེབས་པར་འདོད་པས་དགེ་སློང་ལ་འདུ་ཤེས་བསྒྱུར་ཏེ་དགེ་འདུན་ལྷག་མས་
སྐུར་བ་བརྗོད་ནའོ། །བག་ཙམ་གྱིས་ཀྱང་ངོ་། །ཞེས་གསུངས་ཏེ། གང་བྱས་ན་སྐུར་བ་
འདེབས་པའི་ལྟུང་བྱེད་དུ་འགྱུར་ཞེ་ན། ཀུན་སློང་སྐུར་བ་འདེབས་པར་འདོད་པས་ཡུལ་
དགེ་སློང་ཕ་རོལ་ལ་བདེན་པའི་འདུ་ཤེས་བསྒྱུར་ཏེ་དགེ་འདུན་ལྷག་མས་སྐུར་བ་བརྗོད་
ན་ལྟུང་བྱེད་དུ་འགྱུར་བའོ། །དེ་ལས་ཆུང་བའི་ལྟུང་བ་གཞན་གྱིས་སྐུར་བ་དང་དགེ་ཚུལ་
སོགས་ལ་སྐུར་བ་བཏབ་ན་ཉེས་བྱས་སོ། །ཅི་གསལ་བར་བརྗོད་པ་འབའ་ཞིག་གམ་ཞེ་ན།
གསལ་བོར་མ་ཟད་བག་ཙམ་གྱིས་སྐུར་བ་འདེབས་པས་ཀྱང་ལྟུང་བྱེད་འབྱུང་ངོ༌། །གཞི་
བཅུ་གཅིག་གིས་ལྟུང་བར་འགྱུར་ཚུལ་སོགས་ལྷག་མའི་སྐབས་ལྟར་རོ། །གང་ལ་ལྟུང་བ་
བྱུང་བ་ཀུན་ཀྱིས་ཐོས་པར་དྲིལ་བསྒྲགས་པར་བྱས་པའམ། ཀུན་ཀྱིས་མཐོང་བར་འགྱུར་
བའི་ངོས་ལ་ཡི་གེ་བྲིས་པ་སོགས་ཀྱིས་བདག་གིས་ཤེས་པ་བཞིན་དུ་ཐམས་ཅད་ཀྱིས་
ཤེས་སྙམ་ན་ནི་སྨྲས་ཀྱང་ལྟུང་བ་མི་འབྱུང་སྟེ། རྣམ་འབྱེད་ལས། དྲིལ་བསྒྲགས་པ་ལ་ནི་
ལྟུང་བ་མེད་དོ། །ངོས་ལ་རི་མོ་བྲིས་པ་ཕན་ཆད་ལ་ཡང་ལྟུང་བ་མེད་དེ། ཇི་ལྟར་བདག་
གིས་ཤེས་པ་དེ་བཞིན་འཇིག་རྟེན་ཐམས་ཅད་ཀྱིས་ཀྱང་ཤེས་སོ་སྙམ་ནའོ། །ཞེས་དང་།
ལྷག་མའི་སྐབས་ཀྱི་རྣམ་འབྱེད་འགྲེལ་པ་ལས། གྲགས་པའི་དབང་གིས་འདུ་ཤེས་
བསྒྱུར་བ་མེད་པས་འདི་ལ་ལྟུང་བ་མེད་པར་རྣམ་པར་གཞག་གོ །ཞེས་སོ། །ལྷག་མས་
སྐུར་བ་འདེབས་པའི་ལྟུང་བྱེད་དོ།། །། །
བཞི་པ་འདོད་པས་ཀུན་ནས་བསླངས་པ་གཞན་བུད་མེད་དང་ལམ་དུ་འགྲོ་བའི་ལྟུང་བ་
ལ་བཞི་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་དགེ་སློང་ཞིག་གིས་
ཉོན་མོངས་པ་ཤེས་བཞིན་མ་ཡིན་པས་ཉེས་པ་སྐྱེས་པ་མེད་པར་ཐ་ག་པའི་ཆུང་མ་དང་
ལྷན་ཅིག་ལམ་དུ་སོང་བ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། ཆགས་
པའི་རྒྱུར་འགྱུར་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་ཁྲིམས་གྲོགས་

སྐྱེས་པ་མེད་པར་མཚན་བསྟེན་རུང་གི་བུད་མེད་ཉེ་དུ་མ་ཡིན་པ་དང་ལྷན་ཅིག་ཕན་
གདགས་བྱ་འདོགས་བྱེད་མ་ཡིན་པར་སའམ་ཆུའི་ལམ་དུ་འགྲོ་ཞིང་སྦྱོར་བ་གཅིག་གིས་
རྒྱང་གྲགས་འདས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས།
ལྟུང་བ་རྣམ་གཞག་དང་། ལྟུང་མེད་དོ། དང་པོ་ནི། འདོད་པས་ལམ་དུ་འགྲོ་ནའོ། །རྒྱུང་
གྲགས་རེ་རེར་རོ། །དེའི་ཕྱེད་རེ་རེར་ནི་ཉེས་བྱས་སོ། །ཞེས་གསུངས་ཏེ། སྔར་ལམ་དུ་
འགྲོ་བ་ལ་བུད་མེད་བྱེད་པ་པོ་ཉིད་དོ་ཞེས་སྨོས་པ་དེ་དགེ་སློང་གིས་ཉེ་དུ་མ་ཡིན་པའི་
བུད་མེད་དང་ལྷན་དུ་རང་དགར་ལམ་དུ་འགྲོ་བར་འདོད་པས་ལམ་དུ་འགྲོ་ན་ལྟུང་བྱེད་
དུ་འགྱུར་བའོ། །གཞན་གྱི་དབང་གིས་འགྲོ་བ་ལ་ནི་མ་ཡིན་ནོ་ཞེས་ཊཱི་ཀ་ལས་སོ། །ལམ་
གྱི་ཐག་ཇི་སྲིད་དུ་འགྲོ་བ་ལ་ཞེ་ན། རྒྱང་གྲགས་རེ་རེར་འགྲོ་བ་ལ་ལྟུང་བྱེད་རེ་རེར་
འགྱུར་རོ། །རྒྱང་གྲགས་དེའི་ཕྱེད་རེ་རེར་ནི་ཉེས་བྱས་སོ། །གཉིས་པ་ནི། སེལ་བྱེད་པ་
ནི་མ་གཏོགས་སོ། །དེས་ལམ་ནོར་བ་ལམ་དུ་འཛུད་པར་བྱེད་པ་ཡང་ངོ༌། །མི་ནུས་པ་
འཁྲིད་པ་ཡང་ངོ་། །ཞེས་གསུངས་ཏེ། དགེ་སློང་ཆོམ་རྐུན་པ་སོགས་ཀྱི་འཇིགས་པས་
ཕོངས་པར་འགྱུར་བ་ལས་བུད་མེད་ཀྱིས་དགེ་སློང་དེའི་འཇིགས་པའི་སེལ་བྱེད་པ་ནི་
ཉེས་པར་འགྱུར་བ་ལ་མ་གཏོགས་སོ། །འགྲེལ་ཆུང་ལས། འཇིགས་པའི་སེལ་དུ་སྐྱེས་པ་
མེད་དེ་བུད་མེད་འོངས་ནས་ངས་སེལ་ནུས་ཞེས་ཟེར་བ་དང༌། ངེད་ཡོད་ན་རྐུན་པོས་ཡུལ་
མི་ངོ་ཤེས་པའི་ཕྱིར་རྐུན་པོ་མི་འོང་གིས་སེལ་བྱའོ་ཞེས་ཟེར་བ་དང་འགྲོགས་པ་ནི་ཉེས་
མེད། ཅེས་སོ། །འོན་ཀྱང་བྱ་ཊིཀ་ལས། དགེ་སློང་གིས་བུད་མེད་ཀྱི་སེལ་བྱར་མི་རུང་སྟེ།
རྐྱེན་ཁྱད་པར་ཅན་དང་ལྡན་པ་ནི་མ་གཏོགས་སོ། །ཞེས་གསུངས་སོ། །དགེ་སློང་དེས་
ལམ་ནོར་བ་བུད་མེད་ཀྱིས་ལམ་དུ་འཛུད་པར་བྱེད་པ་ཡང་ངོ་སྟེ་ཉེས་པར་འགྱུར་བ་ལ་
མ་གཏོགས་སོ། །དགེ་སློང་ལམ་དུ་འགྲོ་མི་ནུས་པ་བུད་མེད་ཀྱིས་འཁྲིད་པ་ཡང་ངོ་སྟེ་
ཉེས་པར་འགྱུར་བ་ལ་མ་གཏོགས་སོ། །བུད་མེད་དང་ལྷན་ཅིག་ལམ་དུ་འགྲོ་བའི་ལྟུང་
བྱེད་དོ།། །།

བཅུ་པ་བརྒྱད་པ་ལ་ལྔ། ལམ་གྱི་གཞི་ལས་གྱུར་པ་དང་། ཆོ་གའི་དང་། འཕྲལ་གྱི་བྱ་བའི་
དང༌། འཁྲུལ་བ་བསྐྱེད་པའི་དང་། རྒྱུ་བ་དུས་མིན་པའི་གཞི་ལས་གྱུར་པའོ། །དང་པོ་
ལམ་གྱི་གཞི་ལས་གྱུར་པ་རྐུན་མ་དང་ལམ་དུ་འགྲོ་བའི་ལྟུང་བ་ལ་བཞི་ལས། དང་པོ་
གླེང་གཞི་ནི། ཡུལ་མཉན་ཡོད་དུ་གང་ཟག་ཆོས་འདི་པའི་དགེ་སློང་ཞིག་གིས་ཉོན་མོངས་
པ་ཤེས་བཞིན་མ་ཡིན་པས་ཉེས་པ་རྐུན་མ་དང་ལྷན་ཅིག་ལམ་དུ་སོང་བ་ལས་ལྟུང་བྱེད་
དུ་བཅས་སོ། །གཉིས་པ་དགག་བྱ་ནི། མ་བྱིན་ལེན་པའི་རྒྱུར་འགྱུར་བའོ། །གསུམ་པ་ངོ་
བོ་ནི། བཅས་ལྡན་དགེ་སློང་གིས་ཆོམ་རྐུན་པའམ་ཤོ་གམ་འདྲལ་བའི་ཚོང་པ་ཁྱིམ་པ་
དང་ལྷན་ཅིག་ཕན་གདགས་བྱ་འདོགས་བྱེད་མ་ཡིན་པར་སའམ་ཆུའི་ལམ་དུ་འགྲོ་ཞིང་
སྦྱོར་བ་གཅིག་གིས་རྒྱང་གྲགས་འདས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས། དངོས་གཞི་དང་། ན་སྨད་པའོ། །དང་པོ་ནི། གྲོང་འཇོམས་པར་
བྱེད་པའི་ཆོམ་རྐུན་པ་དག་གམ་ཤོ་གམ་འདྲལ་བའི་ཚོང་པ་དག་དང་ལྷན་ཅིག་འགྲོ་བ་
ལའོ། །ཞེས་གསུངས་ཏེ། གང་ལ་རྐུན་མ་དང་ལྷན་ཅིག་འགྲོ་བའི་ལྟུང་བྱེད་དུ་འགྱུར་ཞེ་
ན། གྲོང་འཇོམས་པར་བྱེད་པའི་ཆོམ་རྐུན་པ་དག་གམ་ཤོ་གམ་འདྲལ་བའི་སྟེ་ཤོ་གམ་
མི་སྦྱིན་པར་རྐུ་བར་བྱེད་པའི་ཚོང་པ་དག་དང་ལྷན་ཅིག་ཏུ་དགེ་སློང་ལམ་དུ་འགྲོ་བ་ལ་
ལྟུང་བྱེད་དུ་འགྱུར་བའོ། །བསླབ་པའི་གཞི་སྔ་མར་འདོད་པས་ལམ་དུ་འགྲོ་ནའོ་ཞེས་པ་
ནས་མི་ནུས་པ་འཁྲིད་པ་ཡང་ངོ་ཞེས་པའི་བར་འདིར་ཡང་སྦྱར་བར་ལུང་དང་ཊཱི་ཀ་ལས་
གསུངས་སོ། །གཞན་ཡང་རྐུན་པོས་དགེ་སློང་བཟུང་སྟེ་ནན་གྱིས་ཁྲིད་ནས་སོང་ན་ལྟུང་
བ་མི་འབྱུང་བར་ཞུ་བ་ལས་གསུངས་སོ། །གཉིས་པ་ནི། ཟོལ་པོ་དག་དང་རྐུ་ཐབས་སུ་
རབ་ཏུ་བྱུང་བ་དག་དང་ལྷན་ཅིག་འགྲོ་བ་ལ་ནི་ཉེས་བྱས་སོ། །ཞེས་གསུངས་ཏེ། ཟོལ་པོ་
སྟེ་གཡོ་སྒྱུ་ཅན་དག་དང་། ལས་དང་ཆོ་ག་ཉམས་སུ་མྱོང་བ་མེད་པར་རང་གིས་རྟགས་
བླངས་པའི་རྐུ་ཐབས་སུ་རབ་ཏུ་བྱུང་བ་ཉིད་ཀྱི་དགེ་སློང་དང་དགེ་ཚུལ་གྱི་རྟགས་འཆང་
བ་དག་དང་ལྷན་ཅིག་ཏུ་དགེ་སློང་ལམ་དུ་འགྲོ་བ་ལ་ནི་ཉེས་བྱས་སོ། །འདིར་ཡང་འདོད་

པས་ལམ་དུ་འགྲོ་ནའོ་ཞེས་བྱ་བ་ལ་སོགས་པ་སྔར་བསྟན་པ་ཐམས་ཅད་སྦྱར་བར་བྱའོ་
ཞེས་རང་འགྲེལ་ལས་སོ། །དེ་ལས། རྒྱང་གྲགས་རེ་རེར་རོ། །དེའི་ཕྱེད་རེ་རེར་ནི་ཉེས་
བྱས་སོ། །ཞེས་པ་ལ་རྒྱང་གྲགས་རེ་རེར་ནི་ཉེས་བྱས་སོ། །དེའི་ཕྱེད་རེ་རེར་ཉེས་བྱས་ཕྲ་
མོའོ་ཞེས་སྦྱར་རོ། །རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དོ།། །།
གཉིས་པ་ཆོ་གའི་གཞི་ལས་གྱུར་པ་ཉི་ཤུ་མ་ལོན་པ་བསྙེན་རྫོགས་བྱེད་པའི་ལྟུང་བ་ལ་
བཞི་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་མོའུ་འགལ་གྱི་བུས་ཉོན་
མོངས་པ་བག་ཆགས་མ་བྱང་བ་དང་སོ་སོར་མ་བརྟགས་པས་ཉེས་པ་སྐྱེས་ཕྲན་གཞོན་ནུ་
བཅུ་བདུན་སྡེ་ལོ་ཉི་ཤུ་མ་ལོན་པར་བསྙེན་པར་རྫོགས་པར་བྱས་པ་ལས་ལྟུང་བྱེད་དུ་
བཅས་སོ། །གཉིས་པ་དགག་བྱ་ནི། གཞན་གྱི་རྒྱུད་ཆུད་ཟོས་པར་འགྱུར་བའོ། །གསུམ་
པ་ངོ་བོ་ནི། བཅས་ལྡན་དགེ་སློང་མཁན་པོ་གང་ཞིག་གིས་བར་ཆད་ཀྱི་གཙོ་བོ་གཞན་མི་
ལྡན་པའི་སྡོམ་པ་ལེན་པ་པོ་ལོ་ཉི་ཤུ་མ་ལོན་པ་ཡིན་པ་ལ་དེར་འདུ་ཤེས་བཞིན་དུ་གསོལ་
བཞིའི་ལས་ཀྱིས་བསྙེན་པར་རྫོགས་པར་བྱས་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ལ་གསུམ། ཡན་ལག་གི་མཚན་ཉིད་དང་། བསླབ་བྱ་དང་། ཞར་ལ་
སྡོམ་པ་སྐྱེ་འཇིག་གི་དུས་བསྟན་པའོ། །དང་པོ་ནི། ཤེས་གཙོའོ། །བསྙེན་པར་རྫོགས་
པར་བྱ་བ་ལོ་ཉི་ཤུ་མ་ལོན་པ་ཉིད་ལའོ། །མཁན་པོ་ཉིད་ཀྱིས་སོ། །བསྙེན་པར་རྫོགས་
པར་བྱས་ནའོ། །ཞེས་གསུངས་ཏེ། ལྟུང་བྱེད་འདིའི་བྱེད་པ་པོ་གང་ཞེ་ན། འདུ་ཤེས་གཙོ་
ཆེར་བྱེད་པ་པོའོ། །དེ་ཡང་ལྟུང་བྱེད་འདི་བསྐྱེད་པ་ལ་ནི་མཁན་པོའི་འདུ་ཤེས་གཙོ་སྟེ།
འདི་མཁན་པོ་ལ་ལྟུང་བྱེད་དུ་འགྱུར་བའི་ཕྱིར་རོ། །ཡུལ་གང་ལ་འདུ་ཤེས་གཙོ་ཞེ་ན།
བསྙེན་པར་རྫོགས་པར་བྱ་བ་ལོ་ཉི་ཤུ་མ་ལོན་པ་ཉིད་ལ་དེར་འདུ་ཤེས་པ་ཉིད་ལྟུང་བ་
འདི་བསྐྱེད་པའི་ཡན་ལག་གི་གཙོ་བོའོ། །འདི་ལ་གྲགས་པ་རྒྱལ་མཚན་གྱི་བསླབ་བྱ་ཆེན་
མོ་ལས། སྐྱེས་ནས་ལོ་ཉི་ཤུ་མ་ལོན་པ་དང་། ཞེས་དང་། མངལ་བཤོལ་དང་བཅས་ཏེ་ལོ་
ཉི་ཤུ་ལོན་ཡང་མངལ་བཤོལ་མ་བརྩིས་པའི་ལོ་ཉི་ཤུ་མ་ལོན་ན་བསྒྲུབ་བྱ་ལ་སྡོམ་པ་སྐྱེ་

ཞིང་མཁན་པོ་ལ་ལྟུང་བྱེད་སྐྱེད་ལ་གཞན་རྣམས་ལ་ཉེས་བྱས་སོ་ཞེས་མངལ་བཤོལ་
བརྩིས་ནས་ཉི་ཤུ་ལོན་ཡང་། སྐྱེས་ནས་མ་ལོན་པ་བསྙེན་པར་རྫོགས་པ་ལ་ལྟུང་བ་སྐྱེད་
པར་བཤད་ཀྱང་། མཚོ་ཊིཀ་ཏུ། མངལ་དང་བཤོལ་གྱི་ཟླ་བ་དང་བཅས་ཀྱང་ལོ་ཉི་ཤུ་མ་
ལོན་པ་སྟེ། ཞེས་དང་། ལོ་ཆེན་གྱི་ལྟུང་བ་སྡེ་ལྔའི་སྡོམ་ཚིག་གསལ་བྱེད་ལས། མཁན་
པོར་གྱུར་པས་བསྒྲུབ་བྱ་ལ་བཤོལ་རྩིས་པའི་ལོ་ཉི་ཤུ་མ་ལོན་པ་ལ་བསྙེན་རྫོགས་ཕོག་
པ་དང་། ཞེས་དང་། དཔག་སྙེ་ལས། བསྒྲུབ་བྱ་སྐྱེས་པ་མངལ་བཤོལ་བརྩིས་ཀྱང་ལོ་ཉི་
ཤུ་མ་ལོན་པ་ལ་དེར་འདུ་ཤེས་སམ་ཐེ་ཚོམ་ཟ་བས་བསྙེན་རྫོགས་ཕོག་ན་ལས་བརྗོད་པ་
གསུམ་པའི་བྱ་བ་བརྗོད་པ་རྫོགས་ནས་བྱེད་པ་བརྗོད་པའི་མགོ་བརྩམ་པའི་ཚེ་མཁན་པོ་
ལ་ལྟུང་བྱེད་དང༌། སློབ་དཔོན་དང་དགེ་འདུན་ལ་ཉེས་བྱས་སོ། །ཞེས་གསུངས་སོ། །དེ་
ལྟར་ན་ཀུན་བསོད་གཞི་ཊིཀ་ལས། མངལ་བཤོལ་བརྩིས་ནས་ཁ་འགེངས་པ་ལ་ནི་
བསྒྲུབ་བྱ་ལ་སྡོམ་པ་སྐྱེ་ཡང་། མཁན་པོ་ལ་ནི་ཉི་ཤུ་མ་ལོན་པ་བསྙེན་རྫོགས་ཕོག་པའི་
ལྟུང་བྱེད་འབྱུང་བར་ལུང་རྣམ་འབྱེད་ལས་གསུངས་པར་བཤད། ཅེས་གསུངས་པ་དེ་
ཅི་ཞེ་ན། ལུང་རྣམ་འབྱེད་ལས་དེ་ལྟར་བཤད་པ་མེད་དོ། །གང་གིས་བསྙེན་པར་
རྫོགས་པར་བྱེད་པ་ལ་ལྟུང་བྱེད་དུ་འགྱུར་ཞེ་ན། མཁན་པོ་ཉིད་ཀྱིས་སོ། །གཞན་སློབ་
དཔོན་དང་དགེ་འདུན་རྣམས་ལ་ནི་ཉེས་བྱས་སུ་ལུང་གཞི་ལས་གསུངས་སོ། །མཁན་
པོས་ཅི་ཞིག་བྱས་ན་ལྟུང་བྱེད་དུ་འགྱུར་ཞེ་ན། བསྙེན་པར་རྫོགས་པར་བྱས་ནའོ། །
གཉིས་པ་ནི། དེས་དེ་ལ་ལོན་པ་ཉིད་མི་དྲི་བར་མི་བྱའོ། །གཞན་གྱིས་ཀྱང་མི་བྱའོ། །
ངེས་པར་མི་ཤེས་པར་དེ་བསྙེན་པར་རྫོགས་པར་མི་བྱའོ། །ཞེས་གསུངས་ཏེ། མཁན་པོ་
དེས་བསྙེན་པར་རྫོགས་པར་བྱ་བ་དེ་ལ་ལོ་ཉི་ཤུ་ལོན་པ་ཉིད་མི་དྲི་བར་མི་བྱ་སྟེ་དྲི་བར་
བྱའོ། །འགྲེལ་ཆུང་ལས། ལོའང་མ་ཚང་ལ་མ་དྲིས་ན་མ་དྲིས་པའི་ཉེས་བྱས་དང་། ལོ་མ་
ཚང་བའི་ལྟུང་བ་དང་གཉིས་ཀ་ཡོད་དོ། །ཞེས་གསུངས་སོ། །མཁན་པོ་ལས་གཞན་
གསང་སྟོན་དང་ལས་ཀྱི་སློབ་དཔོན་གྱིས་ཀྱང་ལོ་ཉི་ཤུ་ལོན་པ་ཉིད་མི་དྲི་བར་མི་བྱའོ། །

མཁན་པོ་སོགས་དགེ་འདུན་དུ་གྱུར་པའི་དགེ་སློང་དག་གིས་བསྙེན་པར་རྫོགས་པར་བྱ་
བ་དེ་ལོ་ཉི་ཤུ་ལོན་པར་ངེས་པར་མི་ཤེས་པར་སྡོམ་པ་ལེན་པ་པོ་དེ་བསྙེན་པར་རྫོགས་
པར་མི་བྱའོ། །གསུམ་པ་ནི། རྣམ་པ་ཐམས་ཅད་དུ་དེ་ལོ་ཉི་ཤུ་ལོན་པ་ལ་ནི་བསྙེན་པར་
རྫོགས་པ་ཆགས་སོ། །ཅིག་ཤོས་ལ་ནི་ལོན་པར་འདུ་ཤེས་པ་ཉིད་ནའོ། །མི་ཤེས་པ་དང་
མི་དྲན་པ་དང་ཡིད་གཉིས་ཟ་བ་དག་ལ་ཡང་ངོ་། །ཤེས་ན་ནི་དེ་ཞིག་གོ །གལ་ཏེ་དེ་སྐྱེས་
པ་ན་མ་ལོན་པའིའོ། །མངལ་ན་གནས་པ་དང་བཤོལ་གྱི་ཟླ་བ་དག་དང་ཡང་བཅས་ཏེའོ། །
ཞེས་གསུངས་ཏེ། སྡོམ་ལེན་དང་དགེ་སློང་དག་གིས་སྡོམ་ལེན་ལོ་ཉི་ཤུ་མ་ལོན་པར་འདུ་
ཤེས་པ་དང་ལོན་ནམ་མ་ལོན་སྙམ་པའི་ཡིད་གཉིས་ཟོས་ཀྱང་རུང་རྣམ་པ་ཐམས་ཅད་དུ་
དེ་ལོ་ཉི་ཤུ་ལོན་པ་ལ་ནི་བསྙེན་པར་རྫོགས་པ་ཆགས་སོ། །དངོས་པོའི་སྒོ་ནས་སྡོམ་པའི་
ཞིང་དུ་གྱུར་པའི་ཕྱིར་ཏེ། ཊཱི་ཀ་ལས། ལོ་ཉི་ཤུ་ལོན་པ་ཉིད་ཡིན་ན་ནི་དེའི་ཚེ་འདུ་ཤེས་
གཙོ་ཆེར་བྱེད་པ་པོ་ཉིད་མེད་དེ་ཞེས་དང་། ལོ་ཉི་ཤུ་ལོན་པའི་ཞིང་ཉིད་ལ་ཉམས་པར་བྱ་
བར་མི་ནུས་པའི་ཕྱིར་རོ། །ཞེས་གསུངས་པའི་ཕྱིར་རོ། །གཞན་ཡང་ལུང་རྣམ་འབྱེད་ལས།
ལོ་ཉི་ཤུ་ལོན་ལ་དེས་མི་ཤེས། མི་དྲན། ཡིད་གཉིས་མི་ཟ་ཞིང་དེ་ལ་དགེ་སློང་རྣམས་
ཀྱིས་མ་དྲིས་སམ། དྲིས་ཀྱང་ལན་མི་འདེབས་པ་ན་དགེ་སློང་རྣམས་ཀྱིས་གང་ཟག་དེ་
དགེ་སློང་གི་དངོས་པོར་རྫོགས་པར་སྙེན་པར་བྱེད་ན། གང་ཟག་དེ་དང་པོ་ཉིད་ནས་
ལེགས་པར་རྫོགས་པར་བསྙེན་ཅིང་འགྲོགས་པ་དང་ལོངས་སྤྱོད་པ་ལ་ཡང་ལྟུང་བར་མི་
འགྱུར་ལ། དེས་དགེ་འདུན་ལ་ནི་འགལ་ཚབས་ཅན་དུ་འགྱུར་རོ། །ཞེས་གསུངས་སོ། །
ལོ་ཉི་ཤུ་ལོན་པ་ལས་ཅིག་ཤོས་ལོ་ཉི་ཤུ་མ་ལོན་པ་ལ་ནི་བདག་ཉིད་ལོ་ཉི་ཤུ་ལོན་པར་
འདུ་ཤེས་པ་ཉིད་ན་མཁན་པོ་སོགས་ཀྱིས་ལོན་པར་མ་ཤེས་ཀྱང་བསྙེན་པར་རྫོགས་པ་
ཆགས་པའོ། །དེ་ནི་བསམ་པའི་སྒོ་ནས་སྡོམ་པའི་ཞིང་དུ་གྱུར་པའི་ཕྱིར་ཏེ། ཊཱི་ཀ་ལས།
འདི་ལ་ནི་འདུ་ཤེས་གཙོ་ཆེར་བྱེད་པ་པོ་ཉིད་ཡིན་ནོ་ཞེས་དང་། བསམ་པའི་དབང་གིས་
ཀྱང་སྡོམ་པའི་ཞིང་ཉིད་མཐོང་སྟེ་དཔེར་ན་དགེ་བའི་རྩ་བ་ཕྱིར་འབྱོར་བ་ལྟ་བུའོ་ཞེས་

གསུངས་པའི་ཕྱིར་རོ། །ལོ་ཉི་ཤུ་མ་ལོན་པ་ལ་བདག་ཉིད་ལོ་ཉི་ཤུ་ལོན་པར་འདུ་ཤེས་པ་
ཉིད་ན་མཁན་པོ་ལ་སོགས་པ་སྙེན་པར་རྫོགས་པར་བྱེད་པ་དག་གིས་ནི་ལོ་དུ་ལོན་
བསམས་ཀྱང་ལོ་གྲངས་མི་ཤེས་པ་དང༌། སྔོན་ཤེས་ཀྱང་ད་ལྟ་བརྗེད་ནས་ལོ་ཚིགས་མི་
དྲན་པ་དང། ལོ་ཉི་ཤུ་ལོན་ནམ་མ་ལོན་སྙམ་དུ་ཡིད་གཉིས་ཟ་བ་དག་ལ་ཡང་ངོ་སྟེ་
བསྙེན་པར་རྫོགས་པ་ཆགས་སོ་ཞེས་སྦྱར་རོ། །གཞན་ཡང་རྣམ་འབྱེད་ལས། ལོ་ཉི་ཤུ་མ་
ལོན་ལ་དེས་མི་ཤེས་སམ། མི་དྲན། ཡིད་གཉིས་མི་ཟ་ཞིང་དེ་ལ་དགེ་སློང་རྣམས་ཀྱིས་མ་
དྲིས་སམ། དྲིས་ཀྱང་ལན་མི་འདེབས་པ་ན་དགེ་སློང་རྣམས་ཀྱིས་གང་ཟག་དེ་དགེ་སློང་
གི་དངོས་པོར་རྫོགས་པར་སྙེན་པར་བྱེད་ན་གང་ཟག་དེ་ལ་དེའི་མོད་ལ་རབ་ཏུ་འབྱུང་བ་
དང་རྫོགས་པར་བསྙེན་པ་དགེ་སློང་གི་དངོས་པོ་ཆགས་ཤིང་འགྲོགས་པ་དང་ལོངས་སྤྱད་
པ་ལ་ཡང་ལྟུང་བར་མི་འགྱུར་ལ། དེས་དགེ་འདུན་ལ་ནི་འགལ་ཚབས་ཅན་དུ་འགྱུར་རོ། །
ཞེས་སོ། །དེ་ལྟར་ལོ་ཉི་ཤུ་མ་ལོན་ཡང་ལོན་པར་འདུ་ཤེས་ཏེ་བསྙེན་པར་རྫོགས་ཟིན་
པའི་འོག་ཏུ་བདག་ཉིད་ལོ་ཉི་ཤུ་མ་ལོན་པར་ཤེས་ན་ནི་བསྙེན་རྫོགས་ཀྱི་སྡོམ་པ་དེ་ཞིག་
གོ །ཐམས་ཅད་དུ་ཞིག་གམ་ཞེ་ན། གལ་ཏེ་བསྙེན་པར་རྫོགས་ཟིན་པའི་འོག་ཏུ་བདག་
ཉིད་ལོ་ཉི་ཤུ་མ་ལོན་ནོ་སྙམ་པའི་བསམ་པ་དེ་སྐྱེས་པ་ན་ལོ་ཉི་ཤུ་མ་ལོན་པའི་སྡོམ་པ་དེ་
ཞིག་པའོ། །དངོས་པོ་དང་བསམ་པའི་ཞིང་གཉིས་ཀ་གང་ཡང་མེད་པའི་ཕྱིར་རོ། །དེ་
ནས་དེ་དགེ་ཚུལ་དུ་སྤོ་བར་བྱ་དགོས་ཀྱི། དེ་ལྟར་མ་བྱས་པར་ལས་གཉིས་མྱོང་ན་སྐུ་
ཐབས་སུ་གནས་པ་ཡིན་པས་བསྙིལ་བར་བྱའོ། །སྔར་བསྙེན་རྫོགས་སྒྲུབ་སྐབས་ཉི་ཤུ་མ་
ལོན་ཡང་རྗེས་སུ་ཉི་ཤུ་མ་ལོན་པའི་བསམ་པ་དེ་སྐྱེས་པའི་སྐབས་སུ་ལོ་ཉི་ཤུ་ལོན་ཡོད་ན་
ནི་སྡོམ་པ་དེ་མི་འཇིག་སྟེ། དངོས་པོའི་དབང་གིས་སྡོམ་པའི་ཞིང་དང་ལྡན་པའི་ཕྱིར་རོ། །
དེའི་ཚེ་ལོ་ཉི་ཤུ་ལོན་ནམ་མ་ལོན་བརྩི་བ་དེ་བཙས་ནས་བརྩིའམ་མངལ་དུ་ཞུགས་པ་ནས་
བརྩི་ཞེ་ན། དང་པོར་མའི་མངལ་ན་གནས་པའི་ཟླ་བ་བརྒྱད་དམ་དགུའམ། ལས་ཀྱི་
དབང་གིས་དེ་ལས་རིང་དུ་གནས་པ་ཡང་ཡོད་པས་ཅི་ཡོད་པ་དག་དང་བཤོལ་གྱི་ཟླ་བ་

ལོ་གསུམ་ན་ཟླ་ལྷག་རེ་རེ་འོང་བ་དག་དང་ཡང་བཅུས་ཏེ་ལོ་ཉི་ཤུ་བརྩིའོ། །ཊི་ཀ་ལས།
བསྙེན་པར་རྫོགས་པར་འདོད་པའི་གནས་སྐབས་སུ་ནི་བརྩི་བར་མི་བྱ་སྟེ། གལ་ཏེ་བརྩི་
བར་བྱེད་ན་བསྙེན་པར་རྫོགས་པ་ནི་ཆགས་ལ་སྙེན་པར་རྫོགས་པར་བྱེད་པ་དག་ལ་ནི་
འགལ་ཚབས་ཅན་དུ་འགྱུར་རོ། །ཞེས་སོ། །གཞན་ལོ་བཅུ་གཉིས་ཙམ་ལོན་པའི་རྟེན་ལ་
དགེ་སློང་མར་སྒྲུབ། ལོ་བཅོ་བརྒྱད་ལ་མཚན་གྱུར་པའི་དགེ་སློང་གི་རྟེན་ལ་ཉི་ཤུ་མ་ལོན་
པ་དེ་བྱུང་ན་དགེ་སློང་གི་སྡོམ་པ་མི་གཏོང་བར་ཁ་ཅིག་གསུངས་སོ། །དགེ་ཚུལ་གྱི་སྡོམ་
པ་ལེན་ན་ཡང་མངལ་བཤོལ་དང་བཅས་ཏེ་ལོ་བདུན་མ་ལོན་པར་རབ་བྱུང་བྱས་ན་སྡོམ་
པ་མི་སྐྱེ་ཞིང་བྱེད་པ་པོ་རྣམས་ལ་ཉེས་བྱས་སྐྱེད་ལ། མངལ་བཤོལ་དང་བཅས་པའི་ལོ་
བདུན་ལོན་ཡང་མངལ་ནས་སྐྱེས་ཕྱིན་ཆད་ལོ་བདུན་མ་ལོན་ན་སྐྱེ་ལ་ཉེས་བྱས་སོ། །ལོ་
ཉི་ཤུ་མ་ལོན་པ་བསྙེན་པར་རྫོགས་པར་བྱེད་པའི་ལྟུང་བྱེད་དོ།། །།
གསུམ་པ་འཕྲལ་གྱི་བྱ་བའི་གཞི་ལས་གྱུར་པ་ལ་ལྔ། བྱ་བ་ངན་པ་ས་རྐོ་བ་ལས་གྱུར་པ་
དང༌། ཟས་ཀྱི་བྱ་བ་ཚུལ་མིན་པ་ལས་དང༌། རང་གི་བྱ་བ་ལ་སྦྱོར་བ་སྤོང་བ་ལས་དང་།
རང་གཞན་གྱི་བྱ་བ་ལ་གནོད་པ་ལས་དང་། སངས་རྒྱས་དང་དགེ་འདུན་གྱི་བྱ་བ་ལ་མ་
གུས་པ་ལས་སོ། །དང་པོ་བྱ་བ་ངན་པ་ས་རྐོ་བ་ལས་གྱུར་པའི་ལྟུང་བ་ལ་བཞི་ལས། དང༌
པོ་གླེང་གཞི་ནི། ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་དགེ་སྦྱོང་གི་ཚུལ་
མ་ཡིན་པས་ཉེས་པ་ས་བརྐོས་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི།
སྲོག་ཆགས་ལ་གནོད་པ་དང༌། དོན་དང་བྱ་བ་མང་བ་དང་གཞན་དག་མ་དད་པ་སྐྱེ་བའོ། །
གསུམ་པ་ངོ་བོ་ནི། བཅས་ལྡན་དགེ་སློང་གིས་འཇིག་རྟེན་ལ་གྲགས་པའི་ས་གང་ཞིག་
འོག་གཞི་དང་འབྲེལ་ཞིང་འཐས་པར་གནས་པ་མ་ཉམས་པ་སོར་བཞི་ཡན་ཆད་རང་གིས་
བརྐོས་སམ་གཞན་ལ་ངག་གིས་རྐོར་བཅུག་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ལ་གཉིས། མདོར་བསྟན་པ་དང་། རྒྱས་པར་བཤད་པའོ། །དང་པོ་ལ་
གཉིས། ལྟུང་བ་རྣམ་གཞག་དང་། ལྟུང་མེད་དོ། །དང་པོ་ནི། རྐོའམ་རྐོར་བཅུག་པ་ལའོ། །

སའིའོ། །ཞེས་གསུངས་ཏེ། གང་ལ་ས་རྐོ་བའི་ཁ་ན་མ་ཐོ་བར་འགྱུར་ཞེ་ན། དགེ་སློང་
རང་གིས་རྐོའམ་གཞན་རྐོར་བཅུག་པ་ལ་ལྟུང་བྱེད་དུ་འགྱུར་བའོ། །དེ་ཡང་ཤེར་འབྱུང་
གི་འགྲེལ་པ་ལས། དེ་ལ་རྐོ་བའི་འཇོར་ལ་སོགས་པས་བསྣུན་པའི་གྲངས་བཞིན་དུ་སྦྱོར་
བ་དང་རྩ་བར་བརྩིའོ། །ཞེས་དང་། ཀུན་བཏུས་ལས། རྐོར་འཇུག་ན་ལན་རེ་བཏབ་པའི་
སྦྱོར་བ་རེ་རེ་ལས་ས་རྐོ་བའི་ལྟུང་བྱེད་ཀྱི་དངོས་གཞིར་རོ། །ཞེས་སོ། །གང་རྐོའམ་རྐོར་
བཅུག་ན་ལྟུང་བྱེད་དུ་འགྱུར་ཞེ་ན། འཇིག་རྟེན་ལ་གྲགས་པའི་སའི་རང་བཞིན་ཅན་གྱི་ས་
སོར་བཞི་བརྐོས་ནའོ། །བསྟན་བཅོས་ལས་གྲགས་པའི་ས་ནི་སྲ་བ་ཐམས་ཅད་ཡིན་ཡང་།
ལུང་རྣམ་འབྱེད་ལས། རྡོ་བ་འབའ་ཞིག་སྐྱོད་པར་བྱེད་པ་ལ་ནི་ལྟུང་བ་མེད་དོ། །བྱེ་མ་
འབའ་ཞིག་རྐོ་བ་ལ་ནི་ལྟུང་བ་མེད་དོ། །ཞེས་གསུངས་སོ། །གཉིས་པ་རྐྱེན་ཁྱད་པར་ཅན་
ལ་ལྟུང་བ་མེད་པ་ནི། ལག་གི་བླས་རྒྱུ་སྐར་གྱི་སྦྱོར་བས་རུང་བར་བྱེད་པ་མེད་ན་ཐུར་མ་
སོར་བཞི་ཙམ་འཛུགས་པ་མ་གཏོགས་སོ། །ཞེས་གསུངས་ཏེ། སྐབས་ཐམས་ཅད་དུ་
རྐོའམ་རྐོར་བཅུག་པ་ལ་ལྟུང་བར་འགྱུར་རམ་ཞེ་ན། གཙུག་ལག་ཁང་ལ་སོགས་པ་རྩིག་
པ་པོ་དགེ་སློང་ལག་གི་བླས་གཙུག་ལག་ཁང་ལ་སོགས་པ་རྩིག་པའི་ཐིག་འདེབས་པའི་
ཚེ་རྒྱུ་སྐར་གྱི་སྦྱོར་བས་དུས་ལས་ཡོལ་དུ་མི་རུང་ལ་དེའི་ཚེ་ན་རུང་བར་བྱེད་པ་གཞན་
བསྙེན་པར་མ་རྫོགས་པ་མེད་ནི་དགེ་སློང་གིས་ཐུར་མ་སོར་བཞི་ཙམ་ས་ལ་འཛུགས་པ་
ནི་ས་རྐོ་བའི་ལྟུང་བ་སྐྱེད་པ་ལ་མ་གཏོགས་སོ། །དུས་གཞན་དུ་ནི་སོར་བཞི་བརྐོས་ན་
ལྟུང་བྱེད་དུ་འགྱུར་ཞེས་ཤུགས་ཀྱིས་བསྟན་ཏོ། །གཉིས་པ་རྒྱས་པར་བཤད་པ་ལ་གསུམ།
ལྟུང་བའི་ཡན་ལག་གི་མཚན་ཉིད་དང་། སེལ་བ་དང༌། ལྟུང་མེད་དོ། །དང་པོ་ནི། གལ་
ཏེ་རང་བཞིན་ཅན་ཡིན་ན་དངོས་གཞིའོ། །གལ་ཏེ་མ་ཡིན་ན་ཉེས་བྱས་སོ། །སྔ་མ་ཤོས་
ནི་ཟླ་བ་གསུམ་ལོན་པའི་འཐས་པའོ། །གལ་ཏེ་ཆར་ཆུ་ཞོད་ནའོ། །གཞན་གྱི་ཚེ་ན་དྲུག་
གོ །རྩིག་པ་ནི་ས་ཉིད་མ་ཡིན་པར་ཤེས་པར་མི་བྱའོ། །འདུས་པ་དག་ལ་ནི་ཤས་ཆེ་
བས་མཚན་ཉིད་དག་རབ་ཏུ་དབྱེ་བ་ཉིད་ཡིན་ནོ། །དེའི་ཕྱིར་ཉུང་ངུ་གཞན་ཡོད་པའི་རྫས་

ཉིད་ལ་ནི་ཕལ་ཆེ་བ་ཉིད་དོ། །ཞེས་གསུངས་ཏེ། ས་ཇི་ལྟ་བུ་ཞེ་ན། གལ་ཏེ་ས་འཐས་
པར་གནས་པའི་རང་བཞིན་ཅན་ཡིན་ན་དེ་རྐོའམ་རྐོར་བཅུག་ན་དངོས་གཞིའོ། །གལ་
ཏེ་འཐས་པར་གནས་པའི་རང་བཞིན་ཅན་མ་ཡིན་ན་ཉེས་བྱས་སོ། །འོ་ན་རང་བཞིན་
ཅན་ཡིན་མིན་གཉིས་ཀྱི་ཁྱད་པར་གང་ཞེ་ན། སྔ་མ་ཤོས་རང་བཞིན་ཅན་ནི་མ་བརྐོས་པ་
དག་དང་། བརྐོས་ཤིང་བསློགས་པར་བྱས་པ་ཡིན་ཡང་ཟླ་བ་གསུམ་ལོན་པའི་ཚེ་ན་
འཐུས་པའོ། །དེ་ཡང་གལ་ཏེ་ཆར་ཆུ་ཞོད་པ་སྟེ་ཡང་ཡང་ཆར་བབས་ཤིང་ཟླ་བ་གསུམ་
ལོན་ན་འཐས་པའི་རང་བཞིན་དུ་གྱུར་པའོ། །ཆར་ཆུ་ཞོད་པའི་ཚད་ནི་སའི་སྟེང་ནས་ཆར་
བའི་རླན་གྱིས་སོར་བཞི་ཙམ་བངས་པར་གྱུར་པའོ། །ཆར་ཆུ་ཞོད་པ་ལས་གཞན་གྱི་ཚེ་སྟེ་
ཆར་ཆུ་མ་ཞོད་པའི་ཚེ་ན་ས་བརྐོས་ཤིང་བསློགས་པ་ལས་ཟླ་བ་དྲུག་གོ་སྟེ་ཟླ་བ་དྲུག་ལོན་
ན་འཐས་པའི་རང་བཞིན་ཅན་དུ་འགྱུར་རོ། །དེ་ལྟར་རྣམ་འབྱེད་ལས། ཆར་ཆུ་ཞོད་ན་ཟླ་
བ་གསུམ་གྱིས་ས་འཐས་པར་གྱུར་པའོ། །ཆར་ཆུ་མ་ཞོད་ན་ཟླ་བ་དྲུག་གིས་འཐས་པར་
གྱུར་པའོ། །ཞེས་གསུངས་སོ། །དེས་ན་ཕྲེང་རྒྱུད་ལས། ཆར་འབབ་རྗེས་སུ་གྱུར་པ་ལ། །
ཟླ་བ་དྲུག་གིས་སྐྱེ་བ་སྟེ། །ཞེས་གསུངས་པའི་དོན་ཡང་ཆར་བབས་པའི་རྗེས་སུ་གྱུར་པ་
ལ་ཟླ་བ་གསུམ་དང་། གཞན་དུ་ན་ཟླ་བ་དྲུག་གིས་འཐས་པར་སྐྱེ་ཞེས་དགོངས་པ་དགྲོལ་
བར་བྱའོ། །འཐས་པར་གནས་པའི་རྩིག་པ་ནི་ས་ཉིད་མ་ཡིན་པར་ཤེས་པར་མི་བྱ་སྟེ་ས་
ཉིད་ཡིན་པས་རྐོ་ན་ལྟུང་བྱེད་དུ་འགྱུར་བའོ། །འདིས་ནི་ཁང་ཐོག་ཀྱང་ས་ཉིད་ཡིན་པར་
རིག་པར་བྱའོ་ཞེས་རང་འགྲེལ་ལས་གསུངས་སོ། །ས་དང་བྱེ་མ་སོགས་རིགས་མི་མཐུན་
པ་འདུས་ཏེ་འདྲེས་པ་དག་ལ་ནི་དེ་གཉིས་གང་ཤས་ཆེ་བས་ལྟུང་བྱེད་དུ་འགྱུར་རིམ་ཉེས་
བྱས་སུ་འགྱུར་བའི་མཚན་ཉིད་དག་རབ་ཏུ་དབྱེ་བ་ཉིད་ཡིན་ནོ། །ཤས་ཆེ་བས་མཚན་
ཉིད་དག་རབ་ཏུ་དབྱེ་བ་ཉིད་ཡིན་པ་དེའི་ཕྱིར་ས་མང་པོ་དང་བྱེ་མ་ཉུང་ངུ་འདྲེས་པའམ་ས་
མང་པོ་དང་གསེག་མ་ཉུང་ངུ་འདྲེས་པ་ལ་སོགས་པ་ལྟ་བུ་ཉུང་དུ་ས་ལས་གཞན་ཡོད་པའི་
རྫས་ཉིད་ལ་ནི་ས་ཕལ་ཆེ་བ་ཉིད་ཡིན་པས་དེ་བརྐོས་ན་ལྟུང་བྱེད་དུ་འགྱུར་བ་ཉིད་དོ། །

གཉིས་པ་སེལ་བ་ནི། ཚིག་པ་ཉིད་ནི་ཉམས་པ་ཉིད་ཡིན་ནོ། །ཉམས་པ་ཉིད་ལ་ནི་ཕྱེད་
ཉིད་དོ། །ས་ཞག་དང་ངོགས་དང་རྩིག་པ་དང་དེའི་རྐྱང་ནུལ་གྲུག་པ་དག་ཀྱང་ངོ༌། །རྡོ་
ཐལ་རྒྱུ་དང་བྱེ་མ་ལ་སོགས་པ་ཤས་ཆེ་བ་ཡང་ངོ་། །བྱ་བ་དག་ཀྱང་ངོ་། །ཕུར་པ་འབྱིན་
པ་དང་རི་མོ་འདྲེན་པ་དང་སའི་ཕྱེ་མ་འདྲེས་པའི་ལྕི་བ་འགོག་པ་དང་། འདམ་སྐྱོད་པ་དང་།
དེ་དང་འབྲེལ་པའི་ཕྲུ་བ་ལ་སོགས་པ་འདེགས་པ་དང་འཇིག་པའི་བདག་ཉིད་ཀྱི་ཚྭ་སྒོ་དག་
ཀྱང་ངོ༌། །འདིར་གཞིག་པའི་བློ་དང་ལྡན་ན་དེའོ། །ཞེས་གསུངས་ཏེ། ས་མེས་ཚིག་པ་ཉིད་
ནི་ས་ཉམས་པ་ཉིད་ཡིན་ནོ། །ས་ཚིག་པ་ལ་སོགས་པས་ཉམས་པ་ཉིད་ཀོའམ་རྐོར་བཅུག་
པ་ལ་ནི་ལྟུང་བྱེད་ཀྱི་ཕྱེད་ཉེས་བྱས་ཉིད་དོ། །འདམ་རྫབ་ཏུ་གྱུར་པ་ལ་སོགས་པ་ས་ཉམས་
པ་ཡིན་པས་དེ་དག་རྐོའམ་རྐོར་བཅུག་ན་ཉེས་བྱས་སོ། །ས་ཞག་ཏེ། དབྱར་དུས་སུ་ཆུ་
འཁྱིལ་ཤུལ་དུ་ཆགས་པའི་འདམ་རྩི་གྲུག་པ་དང་ཆུའི་ངོགས་གྲུག་པ་དང་རྩིག་པ་གྲུག་པ་
དང༌། རྩིག་པ་དེའི་རྐྱང་ནུལ་ཏེ་ཞལ་བ་གྲུག་པ་རྐོ་བ་དག་ཀྱང་ཕྱེད་ཉིད་དོ་ཞེས་སྦྱར་ཏེ་
ཉེས་བྱས་འབྱུང་ངོ༌། །དེ་ལ་ལུང་རྣམ་འབྱེད་ལས། ས་ཞག་སྲ་བ་དགོག་ན་ལྟུང་བྱེད།
ཆུའི་ངོགས་སྲ་བ་ཇིབ་པར་བྱེད་ན་ལྟུང་བྱེད། རྩིག་པ་སྲ་བ་འཇིག་པར་བྱེད་ན་ལྟུང་བྱེད།
རྐྱང་ནུལ་སྲ་བ་དགོག་ན་ལྟུང་བྱེད་དོ་ཞེས་གསུངས་པ་ནི་མདོ་འདིས་ཤུགས་ཀྱིས་བསྟན་
ཏོ། །གོང་དུ་འདུས་པ་དག་ལ་ནི་ཤས་ཆེ་བས་ཞེས་སོགས་སྨོས་ན་ས་དང་གཞན་འདྲེས་ཏེ་
གཞན་ཤས་ཆེ་བ་རྐོ་ན་ཅིར་འགྱུར་ཞེ་ན། ས་དང་འདྲེས་པའི་རྡོ་ཐལ་རྒྱུ་སྟེ་རྡོ་ཐལ་བཟོ་
བྱེད་ཀྱི་རྒྱུ་རྡོའི་རིགས་ཤས་ཆེ་བ་དང་། དེ་ནི་ཁ་མཐོའི་བྲག་དཀོར་དང་། རྫ་རི་དཀར་པོ་
ཡོད་ཚད་ཀྱི་རྡོ་དག་ཡིན་པར་བཤད་ལ། དེ་ཉིད་ཆུས་ཁྱེར་ནས་ཆུ་འགྲམ་དུ་ཡང་རགས་
ཞིབ་མང་པོ་སྣང་ཞིང་། འདི་ལ་སྤྱིར་ཁ་དོག་སྔོ་སྐྱ་སོགས་ཅི་རིགས་ཡོད་པ། བརྡུང་བས་
རྭ་གཞོབ་གྱི་དྲི་བྲོ་ཞིང་། སོལ་མེར་བསྲེགས་ནས་ཚ་གྲང་གང་ཡིན་ཆུ་གྲང་དུ་བསྒྱུར་བས་
ཆུ་ཁོལ་བ་དང་རྡོ་ཞིག་སྟེ་ཞོ་ལྟར་གྱུར་པ་ཞིག་གོ །དེས་རྡོ་རྒྱུས་ཀྱང་མཚོན་པ་སྟེ། ཊཱི་ཀ་
ལས། རྡོ་ཐལ་རྒྱུ་ཞེས་བྱ་བའི་སྒྲས་ནི་རྡོ་རྒྱུས་ལ་སོགས་པ་བརྗོད་དོ། །ཞེས་གསུངས་

པས་སོ། །རྡོ་རྒྱུས་ནི་རྡོའི་རིགས་རྒྱུས་པ་འདྲ་བ་ཞིག་སྟེ། དེའང་རྡོ་རྒྱུས་བྱ་བལ་མ་ཞེས་ཁ་
དོག་དཀར་པོའམ་སྔོ་སྐྱ་བྱ་སྤུ་འདྲ་བ། སྣ་རིང་ཐུང་ཅི་རིགས། འགའ་ཞིག་རྒྱུས་པ་སྐམ་
པོ་འདྲ་བ། བརྡུང་ཞིང་བསེད་ན་བལ་ལྟར་འགྲོ་བ། བལྡད་པས་སོ་མི་སེག་ལ། རྒྱུས་པ་
ལྟར་དཀར་འདབ་འབྱུང་བ། གོས་རས་ཀྱི་རྒྱུ་བྱེད་ཆོག་པ་ཞིག་གོ །འདི་ལ་རིགས་གཞན་
ཡང་ཡོད་དོ། །དེ་བཞིན་དུ་བྱེ་མ་ལ་སོགས་པ་ཤས་ཆེ་བ་རྐོ་བ་ཡང་ཕྱེད་ཉིད་དོ་ཞེས་སྦྱར་
ཏེ་ཉེས་བྱས་འབྱུང་ངོ༌། །དེ་ནི་འཐས་པ་མིན་པ་དང་སྲོག་ཆགས་མེད་པའི་དབང་དུ་བྱས་
པ་སྟེ། གལ་ཏེ་འཐས་ཤིང་སྲོག་ཆགས་དང་བཅས་པ་ཡིན་ན་ལྟུང་བ་དངོས་གཞི་འབྱུང་སྟེ།
བྱེ་མ་སྲོག་ཆགས་ཅན་རྐོ་བའི་མདོར་བསྡུས་ཀྱི་ལྟུང་བ་གསུངས་པའི་ཕྱིར་རོ། །ཕུར་བ་
འབྱིན་པ་ལ་སོགས་པ་འོག་མ་དྲུག་པོའི་བྱ་བ་བྱས་པ་དག་ཀྱང་ཁྱེད་ཉིད་ཅེས་སྦྱར་ཏེ་ཉེས་
བྱས་འབྱུང་ངོ་། །དྲུག་པོ་གང་ཞེ་ན། ཕུར་པ་ས་ལ་བཏབ་པ་འབྱིན་པ་དང༌། ས་ལ་མཛུབ་
མོ་ལ་སོགས་པས་རི་མོ་འདྲེན་པ་དང༌། སའི་ཕྱེ་མ་འདྲེས་པའི་ལྕི་བ་འགོག་པ་དང་།
གོམ་པ་འདོར་བ་སོགས་ཀྱི་ཚེ་འདམ་མེར་མེར་པོ་སྐྱོད་པ་དང༌། དེ་དང་འབྲེལ་བའི་སྟེ་
འདམ་རྫབ་ཀྱི་ཐོག་ཏུ་བཞག་པའི་ཕྲུ་བ་སྟེ་རྫ་མ་དང་། བུམ་པ་དང་ཟོ་བ་ལ་སོགས་པ་
འདེགས་པ་དང་། རྩིག་པ་དང་གྱང་ལ་སོགས་པ་འཇིག་ཅིང་འབྲུལ་བར་བྱེད་པའི་བདག་
ཉིད་ཀྱི་ཚྭ་སྒོ་སྟེ་ས་འབུས་པའི་བ་ཚྭ་རྐོ་བ་དག་ཀྱང་ཕྱེད་ཉིད་དོ་ཞེས་སྦྱར་ཏེ་ཉེས་བྱས་
འབྱུང་ངོ༌། །ལུང་ལས་ཕུར་བ་བཏབ་ན་ལྟུང་བྱེད་དོ་ཞེས་གསུངས་པ་ནི་གོང་དུ་ཕུར་བ་
འབྱིན་པ་དང་ཞེས་པའི་ཤུགས་ཀྱིས་བསྟན་ཏོ། །དེ་ལ་ཕུར་བ་འབྱིན་པ་ལ་སོགས་པས་ས་
འཇིག་པར་བྱེད་པའི་སྐབས་འདིར་དགེ་སློང་ལ་ས་གཞིག་པའི་བློ་དང་ལྡན་ན་ཉེས་བྱས་
དེ་འབྱུང་བའོ། །གཞིག་འདོད་མེད་ན་ཕུར་བ་འབྱིན་པ་སོགས་བྱས་ཀྱང་ཉེས་པ་མི་འབྱུང་
ངོ༌། །གསུམ་པ་ལྟུང་མེད་ནི། དེའི་ཕྱིར་བགྲང་བ་དང་ཤོད་དགོད་པ་ལ་སོགས་པའི་
བསམ་པ་ལ་ནི་ལྟུང་བ་མེད་དོ། །ཞེས་གསུངས་ཏེ། ས་གཞིག་པའི་བསམ་པ་མེད་པ་ལ་
ལྟུང་བ་མེད་པ་དེའི་ཕྱིར་ས་ལ་རི་མོ་འབྲི་ཞིང་གྲངས་བགྲང་བ་དང་། ཤོད་དགོད་པ་སྟེ་

བཅུ་ཁྲམ་དང་བརྒྱ་ཁྲམ་ས་ལ་འབྲི་བ་ལ་སོགས་པའི་བསམ་པ་ལ་ནི་ཞར་ལ་ས་ཞིག་ཀྱང་
ལྟུང་བ་མེད་དོ། །ས་རྐོ་བའི་ལྟུང་བྱེད་དོ།། །། །
གཉིས་པ་ཟས་ཀྱི་བྱ་བ་ཚུལ་མིན་པ་ལས་གྱུར་པ་མགྲོན་དུ་གཉེར་བ་ལས་རིང་དུ་འདུག་
པའི་ལྟུང་བ་ལ་བཞི། བསླབ་བྱ་དང༌། རྣམ་གཞག་དང་། ལྟུང་མེད་དང༌། སྡོམ་རྒྱུན་ཐ་
དད་ལ་ལྟུང་བ་ཐ་དད་པར་བསྟན་པའོ། །དང་པོ་ནི། ཧ་ཅང་བླང་བར་མི་བྱའོ། །མགྲོན་
དུ་བོས་པའི་ཁྱིམ་དུ་གདུགས་ཚོད་ལ་བསྐུལ་བ་དེ་མེད་ན་འགྲོར་རུང་ངོ་། །དུས་ལས་
ཡོལ་དུ་བྱེད་ན་བྲིམས་ཤིག་ཅེས་བསྒོ་བ་ཡང་ངོ་། །ཚིག་འབྲུ་དེ་ཉིད་མ་ཡིན་པ་ལ་གུས་
པར་མི་བྱའོ། །སོ་སོར་མགྲོན་དུ་བོས་པ་བདག་གིར་བྱའོ། །དགེ་འདུན་དང་བཅས་ཏེ་
མགྲོན་དུ་བོས་པ་ཡང་ངོ༌། །དུས་ཐམས་ཅད་དུ་ཡང་ངོ་། །ཞེས་གསུངས་ཏེ། སྦྱིན་བདག་
གིས་བསྟབས་ཀྱང་ཚོད་རིག་པར་བྱ་སྟེ། ཧ་ཅང་བླང་བར་མི་བྱའོ། །སང་ངོམ་གནངས་
འབྱོན་པར་ཞུ་ཞེས་མགྲོན་དུ་བོས་པའི་ཁྱིམ་དུ་གདུགས་ཚོད་ཀྱི་ཉིན་མོར་ནི་གདུགས་
ཚོད་ལ་གཤེགས་སུ་གསོལ་ཞེས་བསྐུལ་བ་དེ་མེད་ན་མ་བསྐུལ་བར་ཡང་འགྲོར་རུང་ངོ༌། །
མགྲོན་དུ་བོས་པའི་ཁྱིམ་དུ་ཕྱིན་པ་ན་གདུགས་ཚོད་ཉི་མ་གུང་གི་དུས་ལས་ཡོལ་དུ་བྱེད་
ན་དགེ་སློང་རང་གིས་སྦྱིན་བདག་ལ་གདུགས་ཚོད་བྲིམས་ཤིག་ཅེས་བསྒོ་བ་ཡང་རུང་ངོ༌། །
ཚིག་འབྲུ་དེ་ཉིད་དང་དེ་ཉིད་མ་ཡིན་པ་གཉིས་ལས་ཚིག་འབྲུ་དེ་ཉིད་མ་ཡིན་པ་འཇིག་
རྟེན་གྱི་ཐ་སྙད་ཀྱི་ཚིག་སྟེ། གདུགས་ཚོད་བྲིམས་ཤིག་ཅེས་བརྗོད་པ་སོགས་ལ་ནི་ཚིག་
འབྲུ་འདི་ཁོ་ན་བརྗོད་དགོས་ཞེས་གཅིག་ཏུ་འཆེལ་ཞིང་གུས་པར་མི་བྱའོ། །དོན་གོ་བར་
བྱེད་པའི་ཚིག་འབྲུ་ཡུལ་དང་དུས་གང་དུ་གང་འཇེབས་ཤིང་གོ་བར་འགྱུར་བའི་ཚིག་འབྲུ་
གཞན་དུ་བསྒྱུར་ཏེ་སྨྲས་ཀྱང་ཉེས་པ་མེད་དོ་ཞེས་ཊཱི་ཀ་ལས་སོ། །ཚིག་འབྲུ་དེ་ཉིད་ལ་ནི་
གུས་པར་བྱའོ་ཞེས་ཤུགས་ཀྱིས་བསྟན་ཏེ། ཚིག་འབྲུ་དེ་ཉིད་ནི་ལས་ཀྱི་ཆོ་ག་དང་ཡོ་བྱད་
བྱིན་གྱིས་རློབ་བྱེད་ཀྱི་སྔགས་ཚིག་ལྟ་བུ་ཡིན་པས་དེ་ལ་ནི་གུས་པར་བྱ་སྟེ། ཚིག་གཞན་
དུ་བསྒྱུར་མི་རུང་ངོ༌། །སྦྱིན་བདག་གིས་དགེ་འདུན་ལས་དགེ་སློང་སོ་སོར་ཐ་དད་པར་

མགྲོན་དུ་བོས་པ་དགེ་སློང་གིས་བདག་གིར་བྱའོ། །དགེ་འདུན་སྤྱན་དྲངས་པའི་ཚེ་གང་
ཟག་གིས་ཁས་བླང་མི་རུང་སྟེ། མགྲོན་བོས་གཉིས་པ་བཀག་པའི་ཕྱིར་སྙམ་དུ་དོགས་པ་
བསལ་བའི་ཕྱིར་དགེ་འདུན་དང་བཅས་ཏེ་མགྲོན་དུ་བོས་པ་ཡོད་ན་ཡང་ངོ་སྟེ་བདག་
གིར་བྱའོ་ཞེས་སྔ་མར་སྦྱར་ཏེ་གང་ཟག་གིསཾ་བདག་གིར་བྱས་ཀྱང་ཉེས་པ་མེད་དོ། །དགེ་
འདུན་ནམ་གང་ཟག་ཇི་སྲིད་འཚོའི་དུས་ཐམས་ཅད་དུ་ཡང་ངོ་སྟེ་མགྲོན་དུ་བོས་པ་བདག་
གིར་བྱའོ་ཞེས་པའོ། །གཉིས་པ་རྣམ་གཞག་ལ་བཞི་ལས། དང་པོ་གླེང་གཞི་ནི། ཡུལ་
སེར་སྐྱའི་གནས་སུ་གང་ཟག་དྲུག་སྡེས་ཉོན་མོངས་པ་ལྟོ་འདུན་གྱིས་ཉེས་པ་མགྲོན་དུ་
གཉེར་བ་ལས་རིང་དུ་འདུག་པར་བྱེད་པ་ལས་ལྟུང་བྱེད་དུ་བཅས་སོ། །གཉིས་པ་དགག་
བྱ་ནི། སྦྱིན་བདག་གི་ལོངས་སྤྱོད་ལ་གནོད་པའོ། །གསུམ་པ་ངོ་བོ་ནི། གནང་བའི་རྐྱེན་
ཅན་གྱི་ནད་པ་མ་ཡིན་ཞིང་བསྐྱར་ཏེ་མགྲོན་དུ་བོས་པ་སོགས་མ་ཡིན་པའི་བཅས་ལྡན་
དགེ་སློང་གིས་རང་མགྲོན་དུ་འབོད་པ་པོ་ཁྱིམ་པ་ཉེ་དུ་མ་ཡིན་པས་ཚིག་རྣམ་པར་བཞག་
པ་ཡོད་ན་ཚིག་དེ་ལས་ལྷག་པའི་དུས་རུང་གི་ཟས་རུང་བ་ཚད་ལྡན་ཟོས་པ་དང་། ཚིག་
རྣམ་པར་བཞག་པ་མེད་ན་ཟླ་བ་བཞི་ལས་ལྷག་པར་ཟས་ཟོས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི།
ཚིག་རྣམ་པར་བཞག་པ་མེད་པར་མགྲོན་དུ་གཉེར་བ་དང་ལྡན་པ་ལས་ཕྱིས་གཞན་ནམ་
ཡང་དང་ཡང་དུའམ་དུས་ཀྱི་མགྲོན་དུ་གཉེར་བ་མ་བྱས་པར་ཟླ་བ་བཞི་པ་ཡོངས་སུ་
རྫོགས་པའི་འོག་ཏུ་བཤམས་པ་ཟོས་ནའོ། །ཞེས་གསུངས་ཏེ། གང་བྱས་ན་མགྲོན་དུ་
གཉེར་བ་ལས་རིང་དུ་འདུག་པའི་ལྟུང་བྱེད་དུ་འགྱུར་ཞེ་ན། དགེ་འདུན་ནམ་གང་ཟག་
མགྲོན་དུ་གཉེར་བ་ན་དུས་འདི་ཙམ་མགྲོན་དུ་གཉེར་རོ་ཞེས་ཞག་གྲངས་དང་ཟླ་གྲངས་
ལ་སོགས་པ་བརྗོད་པའི་ཚིག་རྣམ་པར་བཞག་པ་མེད་པར་ཅི་ཙམ་དུ་གྲུབ་པ་ཞིག་བཟའ་
བ་སྦྱོར་རོ་ཞེས་མགྲོན་དུ་གཉེར་བ་དང་ལྡན་པ་ལས་ཟླ་བ་བཞི་རྫོགས་ནས་ཕྱིས་ཡང་
བསྐྱར་ཏེ་མགྲོན་དུ་གཉེར་བ་གཞན་ནམ་ཏེ་གཞན་བྱས་ན་ནི་ཟླ་བཞི་ལས་འདས་ཏེ་ཟོས་

ཀྱང་ཉེས་པ་མེད་པ་དང་། རྒྱལ་པོ་ལ་སོགས་པས་ལོ་གཅིག་གམ་གཉིས་ལྟ་བུའི་ཉི་མ་རེ་
རེ་ཞིང་ཡང་དང་ཡང་དུའམ་སྟེ་ཡང་དང་ཡང་དུ་མགྲོན་དུ་བོས་ན་ནི་ཟླ་བ་བཞི་ལས་
འདས་ཏེ་ཟོས་ཀྱང་ཉེས་པ་མེད་པ་དང༌། དུས་ཇི་སྲིད་འཚོའི་བར་དེ་སྲིད་ཀྱི་མགྲོན་དུ་
གཉེར་བ་བྱས་ན་ནི་ཟླ་བ་བཞི་ལས་འདས་ཏེ་ཟོས་ཀྱང་ཉེས་པ་མེད་པས་དེ་དག་མ་བྱས་
པར་ཟླ་བ་བཞི་པ་ཡོངས་སུ་རྫོགས་པའི་འོག་ཏུ་སྔར་བཤམས་པ་ཉིད་ཀྱི་ཟས་ཟོས་ན་
ལྟུང་བྱེད་སྐྱེད་པའོ། །ཟླ་བ་བཞི་ལས་ལྷག་པར་ཟིན་དུ་ཟོས་པ་ལྟུང་བ་རེ་རེ་ཞེས་འགྲེལ་
ཆུང་ལས་གསུངས་སོ། །གལ་ཏེ་ཞག་དང་ཟླ་བ་ལ་སོགས་པ་འདི་ཙམ་མགྲོན་དུ་འབོད་
ཅེས་ཚིག་རྣམ་པར་བཞག་པ་ཡོད་ན་དེ་ལས་ལྷག་པའི་དུས་རུང་གི་ཟས་རུང་བ་ཚད་ལྡན་
ཟོས་པ་ན་དངོས་གཞིའོ། །གཉིས་པ་སེལ་བ་ནི། རྣམ་པར་རིག་བྱེད་ལ་ནི་ཉེས་བྱས་སོ། །
ཞེས་གསུངས་ཏེ། ཟོས་པའི་སྔ་རོལ་ཀྱི་ལུས་ངག་གི་རྣམ་པར་རིག་བྱེད་ཟན་གྱི་ཕྱིར་ཉེ་
བར་འགྲོ་བ་ལ་སོགས་པ་ལ་ནི་སྦྱོར་བའི་ཉེས་བྱས་སོ། །གསུམ་པ་ལྟུང་མེད་ནི། ནད་པ་
ལ་ནི་ལྟུང་བ་མེད་དོ། །ཉེ་དུ་ལས་ཀྱང་ངོ་། །ཞེས་གསུངས་ཏེ། ནད་པ་ལ་ནི་མགྲོན་དུ་
གཉེར་བ་ལས་རིང་དུ་འདུག་ཅིང་ཟ་བའི་ལྟུང་བ་མེད་དོ། །སྦྱིན་བདག་ཉེ་དུ་ལས་གོང་
ལྟར་བླངས་ཏེ་ཟོས་ཀྱང་ལྟུང་བ་མི་འབྱུང་ངོ༌། །གཞན་ཡང་ཀུན་བཏུས་ལས། དུས་བྱིན་
གྱིས་བརླབས་པ་ལ་ལྟུང་བ་མེད་དོ། །ཞེས་སོ། །བཞི་པ་སྡོམ་རྒྱུན་ཐ་དད་ལ་ཉེས་པ་ཐ་
དད་པར་བསྟན་པ་ནི། རྣམ་པར་འཁྱམས་པ་ལས་སྔ་མ་ནི་ཐ་དད་པ་ཉིད་དོ། །དེ་ནི་མ་
བསྟབས་པའི་ཉེས་པ་བྱེད་པ་ཉིད་ཡིན་ནོ། །མདུན་རོལ་ཏུ་ཡང་གང་གིས་མ་བསྟབས་
པའོ། །ཞེས་གསུངས་ཏེ། སྦྱིན་བདག་གིས་དགེ་སློང་ལ་ཁྱོད་ཅི་དགོས་པ་ལོངས་ཤིག་
ཅེས་ཇི་སྲིད་འཚོའི་བར་རམ་ཟླ་བ་བཞི་ལ་སོགས་པར་མགྲོན་དུ་གཉེར་བའི་དགེ་སློང་དེ་
བར་སྐབས་སུ་རྣམ་པར་འཁྱམས་པ་སྟེ་ཁྱིམ་པར་བབས་པ་ལས་སླར་ཡང་དགེ་སློང་བྱས་
ན་བསླབ་རྒྱུན་སྔ་མ་ཉིད་ཀྱི་དགེ་སློང་ནི་ཕྱིས་སྡོམ་པ་བླངས་པའི་དགེ་སློང་དང་བསླབ་
རྒྱུན་ཐ་དད་པ་ཉིད་དོ། །དེས་ན་བསླབ་རྒྱུན་སྔ་མའི་དགེ་སློང་མགྲོན་དུ་གཉེར་ནས་དེ་ལ་

ཅི་བདེར་བསྟབས་པ་ཙམ་གྱིས་ནི་བསླབ་རྒྱུན་ཕྱི་མའི་དགེ་སློང་ལ་ཅི་བདེར་བསྟབ་པར་
མི་འགྱུར་བས་སྔ་མའི་ཤུལ་དུ་ཞུགས་ཏེ་སྦྱིན་བདག་དེའི་ཟས་ལ་སོགས་པ་ལ་ལོངས་
སྤྱད་པར་མི་བྱ་སྟེ་བྱས་ན་ཁ་ན་མ་ཐོ་བར་འགྱུར་རོ། །ཁ་ན་མ་ཐོ་བ་ཅིར་འགྱུར་ཞེ་ན།
འཁྱམས་པའི་འོག་ཏུ་བསླབ་རྒྱུན་སྔ་མའི་རྟེན་ལ་བསྟབས་ཡོད་པ་རྒྱུ་མཚན་དུ་བྱས་ནས་
བསོད་པ་ལ་སོགས་པ་སློང་བ་དེ་ནི་ཅི་བདེར་མ་བསྟབས་པ་སློང་བར་བྱེད་པའི་ཉེས་པ་
གང་དང་གང་ཡིན་པ་དེ་དང་དེ་སྐྱེད་པར་བྱེད་པ་ཉིད་ཡིན་ནོ། །དེ་ཡང་ཟས་བསོད་པ་
སློང་ན་ནི་བསོད་པ་མ་བསྟབས་པ་སློང་བའི་ཉེས་པ་སྐྱེད་ལ། ཕྱེ་ལ་སོགས་པ་ལྷུང་བཟེད་
དོ་གསུམ་ཙམ་ལས་ལྷག་པ་སློང་ན་ཡང་དངོས་པོ་དེ་མ་བསྟབས་པ་སློང་བའི་ཉེས་པ་སྐྱེད་
པར་བྱེད་པ་ཉིད་ཡིན་ནོ། །སྦྱིན་བདག་གིས་ཚིག་རྣམ་པར་བཞག་པ་མེད་པར་མགྲོན་དུ་
གཉེར་བ་ལས་ཟླ་བ་བཞི་ལྷག་ན་ལྟུང་བ་སྐྱེད་པར་མ་ཟད་ཀྱི་ཟླ་བ་བཞིའི་མདུན་རོལ་ཏུ་
ཡང་སྦྱིན་བདག་གང་གིས་ཟས་ཀྱི་དངོས་པོ་གང་དང་གང་མ་བསྟབས་པ་དེ་དང་དེ་སློང་
ངམ་ཟ་ནི་མུ་བསྟབས་པའི་ཉེས་པ་བྱེད་པ་ཉིད་ཡིན་པའོ། །དེ་ལྟར་ཡང་རྣམ་འབྱེད་ལས།
དགེ་སློང་གིས་ངན་པ་ལ་མགྲོན་དུ་བོས་པ་ན་བསོད་པ་སློང་ན་དེ་སློང་བ་ལ་ཉེས་བྱས་སུ་
འགྱུར་ལ། ཟ་བ་ལ་ལྟུང་བྱེད་དུ་འགྱུར་རོ། །དགེ་སློང་གིས་བསོད་པ་ལ་མགྲོན་དུ་བོས་པ་
ན་ངན་པ་སློང་ན་དེ་སློང་བ་ལ་ཉེས་བྱས་སུ་འགྱུར་ལ། ཟ་བ་ལ་ཡང་ཉེས་བྱས་ཉིད་དུ་
འགྱུར་རོ། །ཞེས་དང་། རྣམ་འབྱེད་འགྲེལ་པ་ལས། དགེ་སློང་གིས་ངན་པ་ལ་མགྲོན་དུ་
བོས་པ་ན་བསོད་པ་སློང་ན་དེ་སློང་བ་ལ་ཉེས་བྱས་སུ་འགྱུར་ལ། ཟ་བ་ལ་ལྟུང་བྱེད་དུ་
འགྱུར་རོ་ཞེས་བྱ་བ་ནི་སྔར་མགྲོན་དུ་བོས་པའི་གནས་ཀྱི་ཡུལ་ལ་ཁ་ན་མ་ཐོ་བ་འདི་རྣམ་
པར་གཞག་གི་སྔར་མགྲོན་དུ་མ་བོས་པའི་གནས་ཀྱི་ཡུལ་ལ་བསོད་པ་སློང་བའི་ཁ་ན་མ་
ཐོ་བར་འགྱུར་ཏེ། དེ་གཉིས་ཀྱི་བྱེ་བྲག་ནི་དེ་ཡིན་ནོ། །ཞེས་སོགས་གསུངས་སོ། །དགེ་
སློང་མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་དོ།། །།
གསུམ་པ་རང་གི་བྱ་བ་ལ་སྦྱོར་བ་སྤོང་པ་ལས་གྱུར་པ་བསླབ་པ་ཉེར་འཇོག་སྤོང་བའི་

ལྟུང་བ་ལ་བཞི་ལས། དང་པོ་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་དྲུག་སྡེས་
ཉོན་མོངས་པ་བཀའ་དང་བསླབ་པར་མ་གུས་པས་ཉེས་པ་མགྲོན་གཉེར་རིང་འདུག་སྤྱོང་
བའི་བསླབ་པ་བརྗོད་པ་སྤངས་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི།
དངོས་སུ་རང་རིགས་ཀྱི་སེམས་བདེ་བ་ལ་གནོད་པ་དང་། བརྒྱུད་ནས་ཚུལ་ཁྲིམས་ལ་
གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་ལ་འདུལ་བ་ཤེས་པའི་
དགེ་སློང་གིས་འདུལ་བར་གཏོགས་པའི་བསླབ་པའི་སྒོ་ནས་བསྒོ་བ་ལ་ངག་མཚན་ཉིད་
ལྔ་ལྡན་གྱིས་སྤངས་ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་
དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། ཤེས་གཙོའོ། །མངོན་པར་
ཤེས་པ་ཉིད་ལའོ། །སྨྲ་བ་པོ་ལའོ། །བསླབ་པ་ལའོ། །དགེ་སློང་གིས་ཁྱོད་ཀྱིས་འདི་ལ་
བསླབ་པར་བྱའོ་ཞེས་བརྗོད་པ་ནའམ་བསྒོ་བ་ན་མི་སློབ་བོ་ཞེས་རྒྱུའི་དངོས་པོ་དེས་གོ་བར་
བྱེད་པ་ལ་མི་ཤེས་པ་ཉིད་སྒྲོག་པར་བྱེད་པའི་ཚིག་བརྗོད་ནའོ། །ཞེས་གསུངས་ཏེ། བསླབ་
པ་ལ་ཉེར་འཇོག་སྤོང་བའི་ལྟུང་བྱེད་འདིའི་བྱེད་པ་པོ་གང་ཞེ་ན། འདུ་ཤེས་གཙོ་ཆེར་བྱེད་
པ་པོའོ། །ཡུལ་གང་ལ་འདུ་ཤེས་གཙོ་ཞེ་ན། འདུལ་བའི་བསླབ་པ་མངོན་པར་ཤེས་པ་
ཉིད་ལ་མངོན་པར་ཤེས་པ་ཉིད་དུ་འདུ་ཤེས་པ་ཡན་ལག་གི་གཙོ་བོའོ། །ཡུལ་དགེ་སློང་
གང་གི་འདུལ་བ་ཤེས་པ་ལ་ཞེ་ན། ཁྱོད་ཀྱིས་འདི་ལ་སློབས་ཤིག་ཅེས་སྨྲ་བ་པོ་ལའོ། །
གང་ལ་སློབས་ཤིག་ཅེས་སྨྲ་བ་ལ་ཞེ་ན། འདུལ་བ་ལས་གསུངས་པའི་བསླབ་པ་ལའོ། །
བསླབ་པ་གོ་བར་བྱེད་པའི་དགེ་སློང་གིས་ལྟུང་བ་འབྱིན་པར་བྱེད་པའི་དགེ་སློང་ལ་ཁྱོད་
ཀྱིས་འདུལ་བ་ལས་གསུངས་པའི་བསླབ་པ་འདི་ལ་བསླབ་པར་བྱའོ་ཞེས་ཚིག་གི་སྒོ་
ནས་བརྗོད་པ་ནའམ་དོན་གྱི་སྒོ་ནས་བསྒོ་བ་ན་ཁྱོད་ཀྱི་ཚིག་གིས་ནི་ཁོ་བོ་བསླབ་པ་འདི་
ལ་མི་སློབ་བོ། སྡེ་སྣོད་འཛིན་པ་མཁས་པོ་རྣམས་ལ་དྲིའོ་ཞེས་ཟེར་ཞིང་། རྒྱུ་མཚན་ནམ་
རྒྱུ་ཡི་དངོས་པོ་དེས་བསླབ་པ་གོ་བར་བྱེད་པ་པོ་དེ་ལ་ཁྱོད་ནི་མི་ཤེས་པ་སྟེ་བྱིས་པ་གླེན་
པ་མི་གསལ་བ་མི་མཁས་པ་ཉིད་ཡིན་པས་ཁྱོད་ཀྱི་ཚིག་གིས་ནི་ཁོ་བོ་མི་སློབ་བོ་ཞེས་

སྒྲོག་པར་བྱེད་པའི་ཚིག་བརྗོད་ན་ལྟུང་བྱེད་དུ་འགྱུར་བའོ། །ལུང་རྣམ་འབྱེད་ལས། ཡང་
དག་པ་ཁོ་ནར་བྱིས་པ་དང་། རྨོངས་པ་དང་། མི་གསལ་བ་དང་། མི་མཁས་པ་དག་ཡིན་
ན་ལྟུང་བ་མེད་དོ་ཞེས་གསུངས་པ་ནི་སྤང་བའི་བློ་མེད་པའི་ཕྱིར་ཡིན་གྱིས། སྐྱོན་ནས་སྨྲ་
བའི་ལྟུང་བ་མེད་པ་ནི་མིན་ནོ། །བྱིས་པ་ལ་སོགས་པའི་དོན་ནི་རྣམ་འབྱེད་ལས། བྱིས་པ་
ཞེས་བྱ་བ་ནི་ཉེས་པར་བསམ་པ་སེམས་པ་དང་། ཉེས་པར་སྨྲ་བ་རྗོད་པ་དང༌། ཉེས་པར་
བྱ་བའི་ལས་བྱེད་པའོ། །རྨོངས་པ་ཞེས་བྱ་བ་ནི་མདོ་སྡེ་འཛིན་པ་མ་ཡིན་པ་དང་། འདུལ་
བ་འཛིན་པ་མ་ཡིན་པ་དང་། མ་མོ་འཛིན་པ་མ་ཡིན་པའོ། །མི་གསལ་བ་ཞེས་བྱ་བ་ནི་
མདོ་སྡེ་ལ་མི་གསལ་བ་དང་། འདུལ་བ་ལ་མི་གསལ་བ་དང་། མ་མོ་ལ་མི་གསལ་བའོ། །
མི་མཁས་པ་ཞེས་བྱ་བ་ནི་མདོ་སྡེ་ལ་མི་མཁས་པ་དང་། འདུལ་བ་ལ་མི་མཁས་པ་དང་།
མ་མོ་ལ་མི་མཁས་པའོ། །ཞེས་གསུངས་སོ། །གཉིས་པ་སེལ་བ་ནི། མདོ་སྡེ་ལས་
གསུངས་པ་ལ་ནི་ཉེས་བྱས་ཀྱིའོ། །ཞེས་གསུངས་ཏེ། མདོ་སྡེ་ལས་གསུངས་པའི་བསླབ་
པ་མངོན་པར་ཤེས་པའི་སྨྲ་བ་པོས་ཁྱོད་ཀྱིས་འདི་ལ་བསླབ་པར་བྱའོ་ཞེས་བསྟན་པ་ན།
སྨྲ་བ་པོས་མདོ་སྡེའི་བསླབ་པ་མངོན་པར་ཤེས་པར་ཤེས་བཞིན་དུ་སྔར་ལྟར་མི་ཤེས་པ་
ཉིད་སྒྲོག་པའི་ཚིག་བརྗོད་ན་ནི་ཉེས་བྱས་ཀྱི་བྱེད་པ་པོའོ། །དེ་ཡང་མདོ་སྡེར་བཤད་པའི་
འདུལ་བའི་བསླབ་པ་ལ་སློབ་པར་བསྐུལ་བ་སྤོང་ན་ལྟུང་བྱེད་དུ་འགྱུར་བས་དེ་ལས་
གཞན་པའི་མདོ་སྡེའི་བསླབ་པའི་ཚུལ་ལ་སློབ་པ་སྤོང་བ་སྟེ། ལུང་ལས། འདུལ་བ་དང་
ལྡན་པ་དག་མ་གཏོགས་པ་མདོ་སྡེ་དག་ལ་འདི་སྐད་ཅེས་ཁོ་བོ་མི་སློབ་བོ་ཞེས་ཟེར་ན་
ཉེས་བྱས་སོ་ཞེས་གསུངས་པའི་ཕྱིར་རོ། །མངོན་པའི་དོན་ལ་སློབ་པ་ཡང་དེ་བཞིན་ནོ། །
ཞུ་བར་ཁྱིམ་པ་དང་དགེ་སློང་མ་སོགས་ཀྱིས་བསྒོ་བ་སྤོང་ན་ཡང་ཉེས་བྱས་འབྱུང་བར་
གསུངས་སོ། །བསླབ་པ་ལ་ཉེ་བར་འཇོག་པ་སྤོང་བའི་ལྟུང་བྱེད་དོ།། །།
བཞི་པ་རང་གཞན་གྱི་བྱ་བ་ལ་གནོད་པ་ལས་གྱུར་པ་ལ་གཉིས། རྩོད་པ་ལ་གནོད་པ་དང་།
ལས་ལ་གནོད་པའོ། །དང་པོ་རྩོད་པ་ལ་གནོད་པ་ཉན་རྣ་བྱེད་པའི་ལྟུང་བ་ལ་བཞི་ལས།

དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་ཤ་གླན་པའི་
བསམ་པས་ཉེས་པ་རྩོད་པའི་གྲོས་ལ་ཉན་རྣ་བྱས་པ་ལས་ལྟུང་བྱེད་དུ་བཅས་སོ། །
གཉིས་པ་དགག་བྱ་ནི། རྩོད་པ་འཕེལ་བའོ། །གསུམ་པ་ངོ་བོ་ནི། བཅས་ལྡན་དགེ་སློང་
གིས་དགེ་སློང་གཉིས་ཡན་ཆད་རྩོད་པའི་གྲོས་བྱེད་པ་ལ་ཤེས་བཞིན་དུ་རྩོད་པ་སྦར་བའི་
ཆེད་དུ་མཉན་པས་རང་གིས་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས། རྣམ་གཞག་དང༌། བསླབ་བྱའོ། །དང་པོ་ལ་གཉིས་ལས། དང་པོ་
ཡན་ལག་གི་མཚན་ཉིད་སེལ་བ་དང་བཅས་པ་ནི། དགེ་སློང་དག་རྩོད་པར་གྱུར་པ་དགེ་
སློང་དག་དང་གྲོས་བྱེད་པ་ན་མཉན་པའི་ཕྱིར་རྣ་གཏོད་ན་སྟེ་ཉེ་བར་ཞི་བར་འདོད་པས་
ནི་མ་གཏོགས་སོ། །སྒྲ་ཐོས་པ་ལ་ནི་ཉེས་བྱས་སོ། །དོན་ལ་ནི་དངོས་གཞིའོ། །གལ་ཏེ་
འཁྲུག་ལོང་བྱ་བ་ལ་གཞོལ་བས་སོ། །ཞེས་གསུངས་ཏེ། གང་བྱས་ན་ཉན་ན་བྱེད་པའི་
ལྟུང་བྱེད་དུ་འགྱུར་ཞེ་ན། རྒོལ་བ་དང་ཕྱིར་རྒོལ་བའི་དགེ་སློང་དག་རྩོད་པར་གྱུར་པ་ན་
རྩོད་པ་དེ་དགེ་སློང་ནང་ཕན་ཚུན་དག་དང་གྲོས་བྱེད་པ་ན་མཉན་པའི་ཕྱིར་རྣ་བ་གཏོད་
ཅིང་མཉན་ན་ལྟུང་བྱེད་དུ་འགྱུར་བ་སྟེ། ཐམས་ཅད་དུའམ་ཞེ་ན། རྩོད་པ་དེ་ཉེ་བར་ཞི་
བར་འདོད་པས་རྣ་གཏོད་ཅིང་མཉན་པ་ནི་ལྟུང་བ་བསྐྱེད་པ་ལ་མ་གཏོགས་སོ། །ཁྱིམ་པ་
དང་དགེ་ཚུལ་དང་དགེ་སློང་མ་སོགས་ལ་ཉན་རྣ་བྱས་ན་ཉེས་བྱས་འབྱུང་བར་ཞུ་བ་ལས་
གསུངས་སོ། །གནས་སྐབས་གང་ལ་ལྟུང་བ་ཅིར་འགྱུར་ཞེ་ན། གྲོས་བྱེད་པའི་སྒྲ་ཙམ་
ཐོས་པ་ལ་ནི་སྦྱོར་བའི་ཉེས་བྱས་སོ། །གྲོས་བྱེད་པའི་སྒྲའི་དོན་གོ་བ་ལ་ནི་ལྟུང་བྱེད་
དངོས་གཞིའོ། །བསམ་པ་ཇི་ལྟ་བུས་ཤེ་ན། གལ་ཏེ་འཁྲུག་ལོང་བྱ་བ་ལ་གཞོལ་བ་སྟེ་
རྩོད་པ་སྦྱར་བར་འདོད་པས་སོ། །མཚོ་ཊིཀ་ལས་རང་ལས་རྩོད་པ་གཞན་ཕྱོགས་སུ་གྱུར་
པ་ལ་ཉན་རྣ་བྱེད་པ་ཞིག་དགོས་པར་གསུངས་ཀྱང་། བྱ་ཊིཀ་ལས། བདག་ཉིད་དང་རྩོད་
པར་གྱུར་པའི་གཞན་གཉིས་ལ་སོགས་པ་ཡིན་པ་སྟེ། གཞན་དག་དང་རྩོད་པའམ་རྩོད་པ་
མ་ཡིན་པ་ནི་རང་དང་རྩོད་པ་སྤར་བར་འགྱུར་བ་མེད་པའི་ཕྱིར་མཚང་པོ་ཆེ་མེད་པས་

ཉེས་བྱས་སོ། །ཞེས་དང་། དཔག་སྙེ་ལས། དགེ་སློང་རང་དང་རྩོད་ཟླར་གྱུར་པའི་དགེ་
སློང་གཉིས་མན་ཆད་གྲོས་བྱེད་པ་ལ་རྩོད་པ་ཞི་འདོད་མ་ཡིན་པར་འཐབ་མོ་དེ་སྦར་བའི་
ཆེད་དུ་ཉན་རྣ་བྱས་པས་རང་གིས་དོན་གོ་བའོ། །ཞེས་གསུངས་པ་ལྟར་རང་དང་རྩོད་
ཟླར་གྱུར་པའི་རྩོད་པའི་དོན་ལ་ཉན་རྣ་བྱས་པ་ཞིག་དགོས་ཏེ། ལུང་རྣམ་འབྱེད་ལས།
ནང་དང་བཅས་པ་མ་ཡིན་པ་དང་། གྱ་ཚོམ་དུ་འཇུག་པ་དང་། མཉན་ནས་ཉེ་བར་ཞི་བར་
བྱའོ་སྙམ་པ་ལ་ལྟུང་བ་མེད་དོ། །ཞེས་རང་དང་ནང་ཞེ་འགྲས་པ་དང་བཅས་པ་མ་ཡིན་པ་
ལ་ལྟུང་བ་མི་འབྱུང་བར་གསུངས་པའི་ཕྱིར་རོ། །དེ་ལྟར་བཤད་ན་གླེང་གཞི་དང་ཡང་
མཐུན་ཏེ། འདིའི་གླེང་གཞི་བཅུ་བདུན་སྡེས་ཉེ་དགའ་གནས་ནས་ཇི་ལྟར་དབྱུང་དགོས་
ཞེས་གྲོས་བྱེད་པ་ལ་ཉེ་དགའ་རང་གིས་ཉན་རྣ་བྱས་པ་ལས་ལྟུང་བྱེད་དུ་བཅས་པ་ཡིན་
པའི་ཕྱིར་རོ། །གཉིས་པ་དུས་ཀྱི་ཀུན་སློང་ལ་དོགས་པ་བཅད་པ་ནི། དོན་གཞན་གྱི་
དབང་ཉིད་ཀྱིས་སོན་ཞིང་ཤེས་པའི་འོག་ཏུ་རྐང་པ་དང་སེ་གོལ་དང་ལུད་པའི་སྒྲ་དག་
གིས་གོ་བར་མི་བྱེད་ན་ངེས་པར་ལྟུང་བ་འབྱིན་པ་ཉིད་དུ་འགྱུར་ཏེ། གལ་ཏེ་ནོར་བ་དང་
ཞི་བར་འདོད་པ་ནི་མ་གཏོགས་སོ། །ཞེས་གསུངས་ཏེ། དང་པོ་དོན་གཞན་གྱི་དབང་ཉིད་
ཀྱིས་གྲོས་བྱེད་པའི་གནས་སུ་སོན་ཞིང་གལ་ཏེ་དགེ་སློང་དེ་འདི་ན་དགེ་སློང་དག་གྲོས་
བྱེད་དོ་སྙམ་དུ་ཤེས་ཤིང་ཤེས་པའི་འོག་ཏུ་རྐང་པ་དང་སེ་གོལ་དང་ལུད་པའི་སྒྲ་ལ་
སོགས་པ་དག་གིས་གྲོས་བྱེད་པ་དེ་དག་ལ་གོ་བར་མི་བྱེད་ན་ཡན་ལག་གཞན་ཚང་ན་
ངེས་པར་ལྟུང་བ་འབྱིན་པ་ཉིད་དུ་འགྱུར་ཏེ། འོན་ཀྱང་རྩོད་པའི་གྲོས་བྱེད་པ་ཡིན་པ་ལ་
བྲེ་མོའི་གཏམ་བྱེད་པ་ཡིན་སྙམ་དུ་འཁྲུལ་བ་ལྟ་བུ་གལ་ཏེ་ནོར་བ་དང་དོན་གཞན་གྱིས་
དེར་སོན་པ་ན་རྩོད་པ་དེ་ཞི་བར་འདོད་པ་ཉིད་ཀྱིས་ནི་རྣ་གཏོད་ཅིང་མཉན་ཡང་ལྟུང་བ་
སྐྱེད་པ་ལ་མ་གཏོགས་སོ། །གཉིས་པ་བསླབ་བྱ་ནི། འཐབ་བཅུག་མི་བྱའོ། །མཉན་པར་
མི་བྱའོ། །དེ་བྱེད་པ་ལ་ཉེ་བར་བསྐོར་ཏེ་འདུག་པར་མི་བྱའོ། །ཉེ་བར་ཞི་བར་བྱ་བའི་
ཕྱིར་མི་འབད་པར་མི་བྱའོ། །ཞེས་གསུངས་ཏེ། འཐབ་བཅུག་མི་བྱ་བ་སྟེ་འཐབ་མོ་སྦྱར་
བླ་མ་ག་ལ་ན་རྩོད་པ་དེ་ཞི་བར་ལ་བསླབ་བྱ་ནི། འགྲ་མ། །ཉེ་བར་ཞི་བ་

བར་མི་བྱའོ། །འགྲེལ་ཆུང་ལས། དགེ་སློང་གིས་འཐབ་མོའི་གླེང་བསླངས་ཏེ་འཐབ་ཏུ་མི་
གཞུག་འཐབ་ཏུ་བཅུག་ན་ཉེས་བྱས། ཞེས་སོ། །འཐབ་མོ་བྱེད་པ་མཉན་པར་མི་བྱའོ། །
བྱས་ན་ཉེས་བྱས་ཞེས་འགྲེལ་ཆུང་ལས་སོ། །གང་ཟག་གཞན་དག་འཐབ་མོ་དེ་བྱེད་པ་
ལ་ཉེ་བར་བསྐོར་ཏེ་དེའི་དྲུང་ན་འདུག་པར་མི་བྱའོ། །འདུག་ན་ཉེས་བྱས་ཞེས་འགྲེལ་
ཆུང་ལས་སོ། །རྩོད་པ་ཉེ་བར་ཞི་བར་བྱ་བའི་ཕྱིར་མི་འབད་པར་མི་བྱ་སྟེ་འབད་པར་བྱའོ། །
དེ་ཡང་འགྲེལ་ཆུང་ལསཾ། བདག་གིས་བཅུག་ན་གདོན་མི་ཟ་བར་ངག་མཉན་ཞིང་ཞི་བར་
ནུས་པ་ཙམ་གྱི་ཚོད་ལ་མ་བཅུག་ན་ཉེས་བྱས། བདག་གིས་བཅུག་ཀྱང་མི་ཉན་ཞིང་སླར་
བདག་ལ་གཤེ་བ་ཙམ་གྱི་ཚོད་ན་མ་བཅུག་ཀྱང་ཉེས་མེད་ཅེས་གསུངས་སོ། །ཉན་རྣ་བྱས་
པ་ལས་གྱུར་པའི་ལྟུང་བྱེད་དོ།། །།
གཉིས་པ་དགེ་འདུན་གྱི་ལས་ལ་གནོད་པ་ལས་ཀྱི་གནས་ནས་མི་སྨྲ་བར་འགྲོ་བའི་ལྟུང་
བ་ལ་བཞི་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་དགའ་བོས་ཉོན་
མོངས་པ་ལས་དང་མི་མཐུན་པར་འདོད་པས་ཉེས་པ་ལས་ཀྱི་གནས་ནས་མ་སྨྲས་པར་
ཕྱིན་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། རང་རིགས་ལ་གནོད་པའོ། །
གསུམ་པ་ངོ་བོ་ནི། ཁ་སྐོང་བར་འོས་པའི་བཅས་ལྡན་དགེ་སློང་གང་དགེ་འདུན་གྱི་ཆོས་
ལྡན་གྱི་ལས་མཚན་ཉིད་པ་ལ་འདུས་ནས་གསོལ་བ་ཙམ་ཡང་མ་བྱས་པའི་ཚེ་དགེ་སློང་
ལ་མ་སྨྲས་པར་རང་དགར་མཚམས་ཀྱི་མཐའ་ཚུན་ཆད་དུ་ཐོས་པའི་ཉེ་འཁོར་འདས་པར་
ཕྱིན་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། རྣམ་གཞག་
དང༌། ལྟུང་མེད་དོ། །དང་པོ་ལ་གཉིས་ལས། དང་པོ་ཡན་ལག་གི་མཚན་ཉིད་ནི།
གསོལ་བ་ལ་སོགས་པའི་ལས་ལ་འདུས་པ་དགེ་སློང་དག་ལ་མ་སྨྲས་པར་འགྲོ་ནའོ། །
ཐོས་པའི་ཉེ་འཁོར་ལས་འདས་ན་དངོས་གཞིའོ། །ཞེས་གསུངས་ཏེ། གང་བྱས་ན་མི་སྨྲ་
བར་འགྲོ་བའི་ལྟུང་བྱེད་དུ་འགྱུར་ཞེ་ན། གསོལ་བ་འབའ་ཞིག་པ་དང་ལ་སོགས་པས་
གསོལ་གཉིས་དང་གསོལ་བཞིའི་ལས་ཏེ་ལས་དེ་དག་གི་བདག་ཉིད་གསོ་སྦྱོང་དང་

དགག་དབྱེ་ལ་སོགས་པའི་ལས་ལ་འདུས་པ་ན་ལྟག་འོག་གི་དགེ་སློང་དག་གི་དགེ་སློང་
གཅིག་ལ་མ་སྨྲས་པར་སྟན་ལས་ལངས་ཏེ་འགྲོ་ན་ལྟུང་བྱེད་དུ་འགྱུར་བའོ། །རབ་ཏུ་བྱུང་
བའི་ཞུ་བ་ཕུལ་བ་སོགས་ཀྱི་སྐབས་སུ་ནི་ཉེས་པ་དེ་མི་འབྱུང་ངོ༌། །ཐག་ཅི་ཙམ་དུ་སོང་ན་
ལྟུང་བྱེད་དུ་འགྱུར་ཞེ་ན། མཚམས་ཀྱི་ནང་དུ་ལས་བྱེད་པའི་སྒྲ་ཐོས་པའི་ཉེ་འཁོར་ལས་
འདས་ན་ལྟུང་བྱེད་དངོས་གཞིའོ། །གཉིས་པ་སེལ་བ་ནི། མདུན་རོལ་ཏུ་ནི་ཉེས་བྱས་སོ། །
དོན་མེད་པ་དང་མི་རིགས་པས་འགྲོ་བའོ། །གསོལ་བ་བྱས་པ་ཉིད་ལའོ། །ཆོས་དང་ལྡན་
པ་ཉིད་མ་ཡིན་པའི་ལས་ལ་ཡང་ངོ་། །ཞེས་གསུངས་ཏེ། ཐོས་པའི་ཉེ་འཁོར་ལས་འདའ་
བར་འགྲོ་འདོད་པས་ཐོས་པའི་ཉེ་འཁོར་ལས་འདས་པའི་མདུན་རོལ་ཏུ་ནི་ཉེས་བྱས་སོ། །
ལས་ཀྱི་གནས་ནས་དོན་མེད་པ་ཉིད་ཀྱིས་འགྲོ་བ་དང་དོན་ཡོད་ཀྱང་མི་རིགས་པ་ལྟད་མོ་
ལ་སོགས་པས་འགྲོ་ན་ནི་དགེ་སློང་ལ་སྨྲས་ཏེ་འགྲོ་ན་ཡང་ཉེས་བྱས་སུ་འགྱུར་བའོ། །
གསོལ་གཉིས་དང་གསོལ་བཞིའི་ལས་ཀྱི་གསོལ་བ་བྱས་ཟིན་ནས་བརྗོད་པ་མ་བྱས་པའི་
བར་སྐབས་ཉིད་ལ་དགེ་སློང་ལ་མ་སྨྲས་པར་འགྲོ་ན་ཐོས་པའི་ཉེ་འཁོར་ལས་འདས་ཀྱང་
ཉེས་བྱས་སུ་འགྱུར་བའོ། །དངོས་གཞི་མི་བསྐྱེད་དེ། གསོལ་བ་བྱས་པའི་ཚེ་བློ་མཐུན་
པར་བྱས་པའི་ཕྱིར་རོ། །གསོལ་བ་འབའ་ཞིག་པའི་ལས་བྱེད་པའི་སྐབས་སུ་ནི་གསོལ་བ་
བྱས་པ་ཉིད་ལ་ཉེས་པ་འདི་མི་འབྱུང་སྟེ། ལས་ཀྱི་ཆོ་ག་བྱས་ཟིན་པའི་ཕྱིར་རོ། །ཆོས་
དང་ལྡན་པ་ཉིད་མ་ཡིན་པའི་ལས་ལ་ཡང་མ་སྨྲས་པར་འགྲོ་ན་ཐོས་པའི་ཉེ་འཁོར་ལས་
འདས་པ་ལ་ཉེས་བྱས་ཙམ་འབྱུང་ངོ༌། །གཉིས་པ་ལྟུང་མེད་ནི། ཐོས་པའི་ཡུལ་ལས་མི་
འདའ་བར་འདོད་པས་ནི་ལྟུང་བ་མེད་དོ། །ཞེས་གསུངས་ཏེ། ལས་བྱེད་པའི་སྒྲ་ཐོས་པའི་
ཡུལ་ལས་མི་འདའ་བར་འདོད་པས་ནི་མ་སྨྲས་པར་མཆིལ་མ་འདོར་བ་ལ་སོགས་པར་
འགྲོ་བ་ལ་ཉེ་འཁོར་མ་བཏང་ན་ལྟུང་བ་མེད་དོ། །སོར་འགྲེལ་མི་བརྗེད་པའི་དྲན་བྱེད་
ལས། རྐྱེན་མ་གཏོགས་ཏེ་ཞེས་བྱ་བ་ནི་ནད་པ་དང་ནད་གཡོག་དང་། གཞང་ནད་ཅན་
རྣམས་སོ་ཞེས་ནད་པ་དང་ནད་གཡོག་དང་། དེ་བཞིན་དུ་སྲོག་དང་ཚངས་སྤྱོད་ཀྱི་བར་

ཆད་དང༌། ཁྱིམ་གཞན་དུ་ལྷུང་བཟེད་དང་ཆོས་གོས་བཞག་ཡོད་པ་མེས་ཚིག་པ་སོགས་
ཀྱི་བར་ཆད་ཀྱི་དབང་གིས་ཡིན་ན་ལྟུང་བ་མེད་དོ། །ལས་ཀྱི་གནས་ནས་མི་སྨྲ་བར་འགྲོ་
བའི་ལྟུང་བྱེད་དོ།། །།
ལྔ་པ་སངས་རྒྱས་དང་དགེ་འདུན་གྱི་བྱ་བ་ལ་མ་གུས་པ་ལས་གྱུར་པ་མ་གུས་པའི་ཚུལ་གྱི་
ལྟུང་བ་ལ་བཞི་ལས། དང་པོ་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་གླང་ཆེན་
ལྷས་ཀྱི་བདག་པོའི་བུ་དགེ་སློང་ནག་པོས་ཉོན་མོངས་པ་ང་རྒྱལ་གྱིས་ཉེས་པ་དགེ་འདུན་
ཀྱི་བཀའ་ལ་མ་གུས་པར་བྱས་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི།
རང་བཞིན་གྱིས་དགག་བྱར་འགྱུར་བ་དང་། རང་རིགས་ཀྱི་སེམས་བདེ་བ་ལ་གནོད་པའོ། །
གསུམ་པ་ངོ་བོ་ནི། བཅས་ལྡན་དགེ་སློང་གིས་ཞལ་དངོས་སུ་བཞུགས་པའི་སངས་རྒྱས་
བཅོམ་ལྡན་འདས་དང༌། དགེ་སློང་གི་དགེ་འདུན་དང༌། དགེ་འདུན་གྱི་ཐ་སྙད་པ་སྟེ་དེ་
གསུམ་གང་ཡང་རུང་བས་ཆོས་དང་ལྡན་པར་བདག་ལ་བསྒོ་བའི་དོན་སྒྲུབ་པར་ནུས་
བཞིན་དུ་ཤད་སྦྱང་མེད་པར་དེ་ལས་བཟློག་སྟེ་འགལ་བར་བྱས་ནས་ཡུལ་གྱིས་དོན་དེ་གོ་
བའམ་དེ་དག་ཆོས་དང་ལྡན་པའི་གཏམ་སྨྲ་བ་ན་གློ་བུར་དུ་གཏམ་ཟེར་བ་ལས་གྱུར་པའི་
ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། རྣམ་གཞག་དང་། བསླབ་བྱའོ། །
དང་པོ་ལ་གསུམ། ཡན་ལག་གི་མཚན་ཉིད་དང་། སེལ་བ་དང་། ཡན་ལག་ལ་དོགས་པ་
གཅོད་པའོ། །དང་པོ་ནི། འདུག་པ་དང་འགྲོ་བ་དང་གནས་མལ་དང་གཙུག་ལག་ཁང་
ལེན་པ་དང་སྨྲ་བ་ལ་སོགས་པ་བསྒོ་བའི་དོན་ལ་མ་གུས་པས་ཆོས་དང་ལྡན་པར་ཤད་ཀྱིས་
སྦྱང་བ་མེད་པར་དེ་ལས་བཟློག་སྟེ་འགལ་བར་བྱེད་པ་ལའོ། །དགེ་སློང་གི་དགེ་འདུན་
གྱི་ལ་ནི་དངོས་གཞིའོ། །ཞེས་གསུངས་ཏེ། གང་ལ་མ་གུས་པའི་ཚུལ་གྱིས་ལྟུང་བྱེད་དུ་
འགྱུར་ཞེ་ན། དགེ་འདུན་པས་ཁྱོད་འདིར་འདུག་ཅིག་ཅེས་པ་དང་གཞན་དུ་སོང་ཞིག་
ཅེས་འགྲོ་བར་བསྒོ་བ་དང་ཁྱོད་ཀྱིས་གནས་མལ་ལོངས་ཤིག་ཅེས་བསྒོ་བ་དང་། གཙུག་
ལག་ཁང་ལོངས་ཤིག་ཅེས་གཙུག་ལག་ཁང་ལེན་པ་ཉིད་དུ་བསྒོ་བ་དང༌། ཁྱོད་ཀྱིས་

གཞན་ལ་སྨོས་ཤིག་ཅེས་སྨྲ་བ་ལ་བསྒོ་བ་དང༌། ལ་སོགས་ཀྱིས་བསྒོ་བ་གཞན་དག་
བསྡུས་པ་ཡིན་པས་དེ་ལྟར་བདག་ལ་བསྒོ་བའི་དོན་ལ་བསམ་པ་མ་གུས་པས་ངག་གིས་
བྱ་བ་དེ་ངས་མི་འགྲུབ་པས་དེ་སྐད་མི་གསུང་བར་ཞུ་ཞེས་ཟེར་བ་ལྟ་བུའི་ཆོས་དང་ལྡན་
པར་ཤད་ཀྱིས་སྦྱང་བ་མེད་པར་དེ་ལས་བཟློག་སྟེ་མི་འདུག་པ་སོགས་འགལ་བར་བྱེད་
པ་ལ་ལྟུང་བྱེད་དུ་འགྱུར་བའོ། །མ་གུས་པ་དང་ཤད་སྦྱང་མེད་པ་གཉིས་ཀ་སྨོས་ཅི་དགོས་
སྙམ་ན། མ་གུས་པ་མེད་ཀྱང་ཤེད་དམན་པའི་ཕྱིར་སྨྲ་མ་ནུས་པར་ཤད་སྦྱང་མེད་པ་སྲིད་
པ་དང༌། མ་གུས་པ་ཡོད་ཀྱང་ཚིག་གིས་ཤད་སྦྱང་བྱས་ན་ལྟུང་བ་མི་རྫོགས་པས་ལྟུང་བ་
རྫོགས་པ་ལ་གཉིས་ཀ་དགོས་པའི་ཕྱིར་ཏེ། ཊཱི་ཀ་ལས། གཉིས་ཀ་ཡོད་པ་དེ་ལ་ནི་ཁ་ན་
མ་ཐོ་བ་ཡོངས་སུ་རྫོགས་པར་འགྱུར་ལ། གང་ཡང་རུང་བ་མེད་པ་ལ་ནི་ཉེས་བྱས་སོ། །
ཞེས་གསུངས་པའི་ཕྱིར་རོ། །སུས་བསྒོ་བ་ལས་འགལ་བར་བྱེད་པ་ལ་ལྟུང་བྱེད་དུ་འགྱུར་
ཞེ་ན། དགེ་སློང་གི་དགེ་འདུན་གྱི་གསུང་གིས་བསྒོ་བ་ལ་ནི་འགལ་བར་བྱེད་ན་ལྟུང་བྱེད་
དངོས་གཞིའོ། །འདིའི་མཐར་ཐུག་གི་ཡན་ལག་ལ་བྱ་ཊིཀ་དང་རིན་ཕྲེང་དང་དཔག་སྟེ་
སོགས་སུ་འགལ་བའི་བྱ་བ་རྫོགས་པ་ཞེས་གསུངས་མོད། འོན་ཀྱང་ཕྲུ་བ་ཆོས་སེང་གི་
སོར་འགྲེལ་དང་མཚོ་ཊིཀ་སོགས་སུ་དོན་གོ་བ་ཞེས་གསུངས་པ་ལྟར་འགལ་བའི་བྱ་བ་
བྱས་པའི་དོན་གོ་བ་ཞིག་དགོས་ཏེ། ཞུ་བ་ལས་དོན་མ་གོ་ན་ཉེས་བྱས་སུ་འགྱུར་བར་
གསུངས་པའི་ཕྱིར་རོ། །དགེ་ཚུལ་ཕ་མ་དང་དགེ་སློབ་མ་དང་དགེ་སློང་མའི་དགེ་འདུན་
གྱིས་བསྒོ་བ་ལ་དགེ་སློང་གིས་འགལ་བར་བྱེད་ན་ནི་ཉེས་བྱས་སོ། །གཉིས་པ་ནི།།
མཁན་པོ་དང་སློབ་དཔོན་དག་གི་ལ་ནི་ཉེས་བྱས་སོ། །ཆོས་དང་ལྡན་པ་ཉིད་མ་ཡིན་པའི་
བསྒོ་བ་ལས་ཀྱང་ངོ༌། །ཞེས་གསུངས་ཏེ། དགེ་འདུན་དུ་ལོངས་པ་མ་ཡིན་པའི་དགེ་སློང་
གང་ཟག་མཁན་པོ་དང་སློབ་དཔོན་དག་གི་གསུང་གིས་བསྒོ་བ་ལ་འགལ་བར་བྱེད་ན་ནི་
ཉེས་བྱས་སོ། །དགེ་སློང་གི་དགེ་འདུན་གྱིས་ཆོས་དང་ལྡན་པ་ཉིད་མ་ཡིན་པའི་བསྒོ་བ་
ལས་ཀྱང་ཤད་ཀྱིས་སྦྱང་བ་མེད་པར་འགལ་ན་ཉེས་བྱས་འབྱུང་ངོ༌། །འགྲེལ་ཆུང་ལཾས།

མཁན་པོ་དང་སློབ་དཔོན་གྱིས་མི་དགེ་བའི་ཆོས་ཀྱིས་ཤིག་པར་བསྒོས་ཏེ་མ་ཉན་ན་ཉེས་
བྱས་ཕྱེད་ཅེས་གསུངས་སོ། །གསུམ་པ་ཡན་ལག་ལ་དོགས་པ་གཅོད་པ་ནི། གཏམ་ཟེར་
བ་ནི་དེ་ཉིད་དོ། །དགེ་འདུན་གྱི་ཐ་སྙད་པ་ནི་དེའི་ཁ་ཡིན་ནོ། །སངས་རྒྱས་ནི་དགེ་འདུན་
དང་འདྲའོ། །ཞེས་གསུངས་ཏེ། དགེ་སློང་གི་དགེ་འདུན་གྱིས་ཆོས་དང་ལྡན་པའི་གཏམ་
གླེང་བ་ན་མ་གུས་པར་གློ་བུར་དུ་གཏམ་ཟེར་བ་ནི་དགེ་སློང་གི་དགེ་འདུན་གྱིས་བསྒོ་བ་
ལས་འགལ་བར་བྱེད་པ་དེ་ཉིད་ཡིན་ཏེ་ལྟུང་བྱེད་དོ། །དགེ་འདུན་གྱི་ཐ་སྙད་པ་སྟེ་དགེ་
འདུན་གྱིས་བསྐོས་པའི་གང་ཟག་བཅུ་གཉིས་ལ་སོགས་པ་ནི་དགེ་འདུན་དེའི་ཁ་ཡིན་ནོ། །
དེ་བས་ན་དགེ་འདུན་གྱི་ཐ་སྙད་པས་བསྒོ་བ་དེ་ནི་དགེ་འདུན་ཉིད་ཀྱིས་བསྒོ་བ་ཡིན་ནོ། །
དེས་ན་དགེ་འདུན་གྱིས་བསྐོས་པའི་ཞལ་ཏ་པས་བསྒོ་བ་ལས་འགལ་བར་བྱེད་ན་ལྟུང་
བྱེད་དུ་འགྱུར་རོ། །སངས་རྒྱས་ཞལ་བཞུགས་པའི་ཚེ་སངས་རྒྱས་ནི་ལྟུང་བ་བསྐྱེད་པའི་
གཞི་ལ་དགེ་འདུན་དང་འདྲ་སྟེ་སངས་རྒྱས་ཀྱིས་གསུངས་པའི་དགག་སྒྲུབ་ཀྱི་བསླབ་པ་
ལ་མ་གུས་པས་འགལ་བར་བྱེད་ན་མ་གུས་པའི་ཚུལ་གྱིས་ལྟུང་བྱེད་དུ་འགྱུར་བའོ། །
སངས་རྒྱས་མྱ་ངན་ལས་འདས་པའི་རྗེས་སུ་བཅས་པ་ཁྱད་དུ་གསོད་ཅིང་འགལ་བར་
བྱེད་ན་ནི་མ་གུས་པའི་ཚུལ་གྱིས་ཉེས་བྱས་ཏེ། ཊཱི་ཀ་ལས། བསླབ་པ་ཅུང་ཟད་ཙམ་དང་
ངན་ངོན་ཙམ་འདིས་ཅི་ཞིག་བྱ་ཞེས་བྱ་བ་ལ་སོགས་པས་བསླབ་པ་ལ་མ་གུས་པ་སྐྱེ་ན་ནི་
ཉེས་བྱས་སོ། །ཞེས་གསུངས་པའི་ཕྱིར་རོ། །གཉིས་པ་བསླབ་བྱ་ནི། རྒྱལ་པོ་དང་དགྲ་
བཅོམ་པ་དང་དགེ་འདུན་གྱི་གནས་བརྟན་རྣམས་ཀྱི་ཚིག་རྣམ་པར་དཀྲུག་པར་མི་བྱའོ། །
ཞེས་གསུངས་ཏེ། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་དང་ཟག་པ་ཟད་པའི་
དགྲ་བཅོམ་པ་དང་། དགེ་འདུན་གྱི་གནས་བརྟན་རྣམས་ཀྱི་ཚིག་མ་གུས་པས་རྣམ་པར་
དཀྲུག་པར་མི་བྱའོ། །དེ་རྣམས་ཀྱི་ཚིག་ལས་འགལ་བར་བྱེད་པ་ལ་ཉེས་བྱས་སུ་བསྟན་
པ་ཡིན་ནོ་ཞེས་ཊཱི་ཀ་ལས་སོ། །དེ་ལ་རྒྱལ་པོས་ནི་འཇིག་རྟེན་སྐྱོང་བ་དང་། གནས་བརྟན་
གྱིས་ནི་དགེ་འདུན་སྐྱོང་བར་བྱེད་པའི་ཕྱིར་དང་། དགྲ་བཅོམ་པ་ནི་ཆོས་ལ་ཚད་མར་གྱུར་

པའི་ཕྱིར་རོ། །དགེ་འདུན་པ་སོགས་ཀྱིས་བསྒོ་བ་ལ་མ་གུས་པའི་ཚུལ་གྱིས་འགལ་བའི་
ལྟུང་བྱེད་དོ།། །།
བཞི་པ་འཁྲུལ་བ་བསྐྱེད་པའི་གཞི་ལས་གྱུར་པ་མྱོས་འགྱུར་འཐུང་བའི་ལྟུང་བ་ལ་བཞི་
ལས། དང་པོ་གླེང་གཞི་ནི། ཡུལ་མཉན་ཡོད་དུ་དགྲ་བཅོམ་པ་ལེགས་འོངས་ཀྱིས་ཉོན་
མོངས་པ་བག་ཆགས་མ་བྱུང་བས་ཉེས་པ་མྱོས་འགྱུར་འཐུང་བ་ལས་ལྟུང་བྱེད་དུ་བཅས་
སོ། །གཉིས་པ་དགག་བྱ་ནི། སེམས་འཁྲུལ་ཏེ་བྱ་བ་དང་བྱ་བ་མ་ཡིན་པ་མི་ཤེས་ཤིང་བྱ་
བ་མ་ཡིན་པ་ཐམས་ཅད་ཀྱི་རྒྱུར་འགྲོ་བའོ། །གསུམ་པ་ངོ་བོ་ནི། བཅས་ལྡན་དགེ་སློང་
གིས་འབྲུའི་ཆང་དང་བཅོས་པའི་ཆང་མཚན་ཉིད་དང་ལྡན་པའམ་དེ་གཉིས་ཀྱི་སྦང་མ་
དང་ཚིགས་མ་སྟེ། མྱོས་པར་འགྱུར་བ་དེ་དག་གང་རུང་འཐུང་བའམ་ཟོས་པའི་ཐ་སྙད་བྱ་
རུང་བའི་ཚད་དུ་ཆོག་པ་མགུལ་དུ་མིད་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། མྱོས་པར་འགྱུར་བ་
འཐུང་ནའོ། །ཞེས་གསུངས་ཏེ། གང་བྱས་ན་མྱོས་འགྱུར་འཐུང་བའི་ལྟུང་བྱེད་དུ་འགྱུར་
ཞེ་ན། དགེ་སློང་གིས་མྱོས་པར་འགྱུར་བ་སྟེ་ཆང་འཐུང་བའི་ཐ་སྙད་བྱེ་རུང་གི་ཚད་དུ་
འཐུང་ན་ལྟུང་བྱེད་དུ་འགྱུར་བའོ། །རྩྭའི་རྩེ་མོས་བཏུང་བ་ལ་ཉེས་བྱས་སོ། །གཉིས་པ་
སེལ་བ་ནི། དེ་བསྐོལ་ན་ནི་དེ་ཉིད་ལས་ཉམས་པ་ཡིན་ནོ། །སྦྲང་མ་དང་ཚིགས་མ་ཟ་བ་
ལ་ནི་དེའི་འཇུག་པ་ཡོད་དོ། །ཕབས་ཀྱི་ཆང་བུ་ནི་ཕྱེད་ཉིད་དོ། །རྩ་བ་དང་སྡོང་བུ་དང་
འདབ་མ་དང་མེ་ཏོག་དང་འབྲས་བུ་མྱོས་པར་འགྱུར་བ་རྣམས་ཀྱང་ངོ་། །མྱོས་པར་འགྱུར་
བའི་དྲི་དང་རོ་བྲོ་བའི་ཐུག་པ་མྱོས་པར་མི་བྱེད་པ་རྣམས་ཀྱང་ངོ་། །མདོག་ཙམ་མྱོས་པར་
འགྱུར་བ་དང་འདྲ་བ་ལ་ནི་ཉེས་པ་མེད་དོ། །མཁུར་བར་བསྲེལ་བ་དང་ལུས་སྐུད་པ་ནི་
སྦྱོར་བ་དང་འདྲའོ། །ནད་པ་ལ་ནི་ལྟུང་བ་མེད་དོ། །ཞེས་གསུངས་ཏེ། ཆང་དེ་ཕྱེད་བྲི་བ་
ཙམ་དུ་བསྐོལ་ན་ནི་མྱོས་པར་འགྱུར་བ་དེ་ཉིད་ལས་ཉམས་པ་ཡིན་ནོ། །བསྐོལ་བ་
འཐུང་བ་ལ་ནི་ལྟུང་བ་མེད་དོ་ཞེས་ལུང་རྣམ་འབྱེད་ལས་སོ། །ནས་དང་འབྲས་ལ་སོགས་

པའི་ཆན་ལ་ཕབས་བཏབ་ཅིང་མནན་པར་བྱས་པའི་འབྲུའི་ཆང་གི་སྦྲང་མ་སྟེ་ཆང་
བཙགས་ཟིན་པའི་རོ་མ་ཆང་གི་ནུས་པ་དང་མ་བྲལ་བ་དང་། མེ་ཏོག་ལ་སོགས་པ་ལས་
ཆང་དུ་བྱས་པའི་བཅོས་པའི་ཆང་གི་ཚིགས་མ་ཆང་གི་ནུས་པ་དང་མ་བྲལ་བ་ཟ་བ་ལ་ནི་
མྱོས་པར་འགྱུར་བ་དེའི་འཇུག་པ་ཡོད་པས་ལྟུང་བྱེད་དོ། །དེ་ལྟར་རྣམ་འབྱེད་ལས། དགེ་
སློང་གིས་སྦང་མ་ཟ་ན་ལྟུང་བྱེད་དུ་འགྱུར་རོ། །དགེ་སློང་གིས་ཚིགས་མ་ཟ་ན་ལྟུང་བྱེད་དུ་
འགྱུར་རོ། །ཞེས་སོ། །དེ་ཡང་ནས་དང་འབྲས་སོགས་ལ་ཕབས་བཏབ་པའི་ཆང་ནི་
འབྲུའི་ཆང་ཡིན་ལ། ཕབས་མ་བཏབ་པའི་རྒུན་ཆང་ལ་སོགས་པ་བཅོས་པའི་ཆང་ཡིན་ནོ། །
ཆན་ལ་བཏབ་ནས་བསྙལ་ན་ཆང་ཉིད་དུ་འགྱུར་བས་ཆང་ཕབས་བྱེད་ཀྱི་ཕབས་ཀྱི་
ཆངས་བུ་ནི་མྱོས་པར་འགྱུར་བའི་ཕྱེད་ཉིད་ཡིན་པས་ཕབས་ཟོས་ན་ཉེས་བྱས་སྐྱེད་དོ། །
ཕབས་ཞེས་པ་འདིའི་རྒྱུ་ཆ་གཙོ་བོ་ནས་དང་གྲོ། ཡུག་པོ་སོགས་འབྲུ་རིགས་ཀྱི་བག་ཕྱེ་
ཡིན་ཞིང་། དེ་བས་སླ་རན་པ་སྦྲུས་ནས་ཆང་རྩི་འོས་འཚམ་ཞིག་བཏང་ལ་ཕབས་རྡོག་
བྱས་ཏེ་སྟེང་འོག་ནས་ཤུག་ལོས་བཏུམས་ནས་དྲོད་ཚད་འཚམ་པོས་བསྙལ་བས་ཕབས་
ཉིད་དུ་འགྱུར་རོ། །རྩ་བ་དང་སྡོང་བུ་དང་འདབ་མ་དང་མེ་ཏོག་དང་འབྲས་བུ་མྱོས་པར་
འགྱུར་བ་རྣམས་ཀྱང་མྱོས་པར་འགྱུར་བའི་ཕྱེད་ཉིད་དོ་ཞེས་སྦྱར་ཏེ་དེ་རྣམསཾ་ལས་ཆང་
མ་བྱས་པར་ཟོས་ན་ཉེས་བྱས་འབྱུང་ངོ༌། །མྱོས་པར་འགྱུར་བའི་དྲི་དང་རོ་བྲོ་བའི་ཐུག་པ་
མྱོས་པར་མི་བྱེད་པ་རྣམས་ཀྱང་མྱོས་པར་འགྱུར་བའི་ཕྱེད་ཉིད་དོ་ཞེས་སྦྱར་ཏེ་དེ་འཐུང་
ན་ཉེས་བྱས་འབྱུང་ངོ༌། །ཆང་གི་དྲི་རོ་དང་མྱོས་པའི་ནུས་པ་མེད་ན་མདོག་ཙམ་མྱོས་པར་
འགྱུར་བ་ཆང་དང་འདྲ་བ་འཐུང་བ་ལ་ནི་ཉེས་པ་མེད་དོ། །ཆང་ཁར་བླུགས་ཏེ་ལྟོར་མ་
མིད་པར་མཁུར་བར་བསྲེལ་བ་དང་ཆང་གིས་ལུས་ལ་སྐུད་པ་ནི་སྦྱོར་བ་དང་འདྲ་སྟེ་ཉེས་
བྱས་སྐྱེད་པའོ། །དེ་ཡང་ལུས་ལ་བྱུགས་ན་བ་སྤུའི་ཁུང་བུ་ནས་དེར་འཇུག་པའི་ཕྱིར་ཉེས་
པ་ཡིན་ནོ་ཞེས་འོད་ལྡན་ལས་གསུངས་སོ། །དགེ་སློང་ནད་པ་ལ་ནི་སྨན་གྱི་དོན་དུ་ཆང་
མཁུར་བར་བསྲེལ་བ་དང་ལུས་ལ་སྐུད་པ་ལ་ལྟུང་བ་མེད་དོ། །འདི་དང་ཕྱོགས་ཉེ་བའི་

སྤང་བྱ་ལ། རྒྱལ་དབང་ལྔ་པའི་ལས་ཆོག་རྣམ་རྒྱལ་གསེར་མདོག་ལས། ཐ་མ་ཁར་
གྲགས་པའི་སྔོ་འདི་ལོ་བརྒྱ་ལྷག་ཙམ་ནས་རྒྱ་གར་དང་རྒྱ་ནག་ཏུ་བྱུང་ཞིང་། དེ་ཡང་བུད་
མེད་ཅིག་གིས་སྨོན་ལམ་ལོག་པར་བཏབ་པའི་ཁྲག་ས་ལ་ལྷུང་བ་ལས་སྐྱེས་ཤིང༌། བྱེད་
རྐྱེན་གྱི་འབྱུང་བ་སྙིང་ལ་ཞུགས་ནས་དུ་བ་རྔུབ་དགོས་ཤིང་གང་ལ་ཡང་ཕན་པ་ཆུང་།
ནད་སོགས་མང་དུ་སྐྱེད་པས། དགག་བྱ་ཆེ་བ་ཁྱད་པར་མེད་པའི་གནས་སུ་སྦྱོར་བ་ལ་
ཆང་དང་འདྲའོ། །ཞེས་གསུངས་སོ། །མྱོས་པར་འགྱུར་བ་འཐུང་བའི་ལྟུང་བྱེད་དོ།། །།
ལྔ་པ་རྒྱུ་བ་དུས་མིན་པ་ལས་གྱུར་པ་དུས་མིན་པར་གྲོང་དུ་འགྲོ་བའི་ལྟུང་བ་ལ་བཞི་ལས།
དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་འཆར་ཀས་ཉོན་མོངས་པ་བོག་ཆགས་
མ་བྱང་ཞིང་མ་བསམས་པས་ཉེས་པ་ཕྱི་དྲོ་མ་སྨྲས་པར་གྲོང་དུ་ཕྱིན་པ་ལས་ལྟུང་བྱེད་དུ་
བཅས་སོ། །གཉིས་པ་དགག་བྱ་ནི། ཆགས་པའི་རྒྱུར་འགྱུར་བ་དང་། ཐ་དད་དུ་ཕྱེ་བར་
འགྱུར་བའོ། །གསུམ་པ་ངོ་བོ་ནི། སྲ་བརྐྱང་མ་བཏིང་ཞིང་དགོས་པ་ཆེར་མེད་པའི་བཅས་
ལྡན་དགེ་སློང་གིས་རང་གླིང་གི་ཉི་མ་ཕྱེད་ཡོལ་ནས་སྐྱ་རེངས་མ་ཤར་བའི་བར་དེར་
མཚན་ཉིད་དང་ལྡན་པའི་དགེ་སློང་སོགས་ལ་མ་སྨྲས་པར་གཙུག་ལག་ཁང་དང་མ་
འབྲེལ་བའི་ཁྱིམ་པའི་གནས་མཚན་ཉིད་པའི་གྲོང་དུ་ཕྱིན་པ་ལས་གྱུར་པའི་ལྟུང་བ་དངོས་
གཞིའོ། །བཞི་པ་གཞུང་དོན་ལ་གསུམ། རྣམ་གཞག་དང་། ཞར་ལ་ཡུལ་གྱི་མཚན་ཉིད་
དང་། སྦྱོར་བའི་སེལ་བ་ལ་ལྟུང་བ་མེད་པའོ། །དང་པོ་ལ་གཉིས་ལས། དང་པོ་ཡན་ལག་
གི་མཚན་ཉིད་ནི། ཤེས་གཙོའོ། །དུས་མ་ཡིན་པ་ཉིད་ལའོ། །དགེ་སློང་འཁོད་པ་ལ་མ་
སྨྲས་པ་ལའོ། །གྲོང་དུ་ཞུགས་ནའོ། །གལ་ཏེ་བརྟད་པའི་བྱ་བ་མ་བྱུང་ནའོ། །ཞེས་
གསུངས་ཏེ། འདི་ལ་བྱེད་པ་པོ་གང་ཞེ་ན། འདུ་ཤེས་གཙོ་ཆེར་བྱེད་པ་པོའོ། །གང་ལ་
འདུ་ཤེས་གཙོ་ཞེ་ན། དུས་མ་ཡིན་པ་རང་གླིང་གི་ཉི་མ་ཕྱེད་ཡོལ་ནས་སྐྱ་རེངས་དང་པོ་མ་
ཤར་བའི་བར་ཉིད་ལ་ཤེས་གཙོའོ་ཞེས་སྦྱར་ཏེ་དུས་མ་ཡིན་པ་དེ་ལ་དེར་འདུ་ཤེས་པ་ནི་
ཡན་ལག་གི་གཙོ་བོའོ། །དགེ་སློང་གང་ལ་ལྟུང་བྱེད་དུ་འགྱུར་ཞེ་ན། དགེ་སློང་འཁོད་

ཅིང་ཡོད་པ་ལ་ཁོ་བོ་དགོས་པ་འགའ་ཞིག་གི་ཕྱིར་གྲོང་དུ་འགྲོའོ་ཞེས་མ་སྨྲས་པ་ལ་ལྟུང་
བྱེད་དུ་འགྱུར་བའོ། །ཅི་ཞིག་བྱས་ན་ལྟུང་བྱེད་དུ་འགྱུར་ཞེ་ན། དུས་མ་ཡིན་པར་དགེ་
སློང་གྲོང་དུ་ཞུགས་ནའོ། །གྲོང་ཞེས་པ་ནི་རང་གི་རྣམ་བཤད་ལས། ཁྱིམ་གཅིག་པའི་
གནས་ཀྱང་གྲོང་ཉིད་ཡིན་པར་གསུངས་པས་དེའི་ཕྱིར་ཁང་པ་གཅིག་ཙམ་ཡོད་པའི་
གནས་ཀྱང་གྲོང་ཉིད་ཡིན་ནོ་ཞེས་བྱ་བ་དེ་ལ་བསྡུས་པ་ཉིད་དོ། །གྲོང་བའི་ཆོས་དང་ལྡན་
པ་ལྷག་པར་སྤྱོད་པའི་གནས་དག་ལ་གྲོང་གི་སྒྲ་འཇུག་པར་འགྱུར་བས་དེའི་ཕྱིར་མ་སྨྲས་
པར་ཕྱི་རོལ་པའི་རབ་ཏུ་བྱུང་བའི་གནས་སུ་འཇུག་པ་ལ་ནི་ཁ་ན་མ་ཐོ་བ་མེད་པར་རིག་
པར་བྱའོ། །ཞེས་སོ། །འདི་ལ་ཀོང་སྤྲུལ་པའི་ཤེས་བྱ་ཀུན་ཁྱབ་ཀྱི་རང་འགྲེལ་ལས། ཉེ་
དུ་མ་ཡིན་པའི་ཁྱིམ་དུ་གུང་ཡོལ་ནས་སང་སྐྱ་རེངས་མ་ཤར་གྱི་བར་དུ་གནས་པའོ། །
ཞེས་དེ་ལྟར་གནས་པ་ལ་ལྟུང་བ་འབྱུང་བར་བཤད་ཀྱང་། ལུང་རྣམ་འབྱེད་ལས། གྲོང་དུ་
འཇུག་ན་ལྟུང་བྱེད་དུ་འགྱུར་རོ་ཞེས་དང་། ཊཱི་ཀ་ལས། བསྐོར་བ་དང་བཅས་པའི་གྲོང་ལ་
ནི་སྒོ་གཏན་གྱི་བར་དུ་འཇུག་ན་ཞུགས་པ་ཡོངས་སུ་རྫོགས་པར་རིག་པར་བྱའོ། །མ་
བསྐོར་བ་ལ་ནི་བསྐོར་བའི་མཐའི་འདོམ་གང་ལ་སོགས་པར་རོ། །ཞེས་དེ་ལྟར་འཇུག་པ་
ཙམ་གྱིས་ལྟུང་བ་འབྱུང་བར་གསུངས་སོ། །དུས་མ་ཡིན་པར་གྲོང་དུ་ཞུགས་ན་ཐམས་
ཅད་དུ་ལྟུང་བར་འགྱུར་རམ་ཞེ་ན། གལ་ཏེ་ཆོམ་རྐུན་པ་ལ་སོགས་པས་གླགས་འཚོལ་བ་
དང༌། ཁྱིམ་གཞན་དུ་བཞག་པའི་ལྷུང་བཟེད་དང་ཆོས་གོས་མེས་འཚིག་པ་ལྟ་བུའི་བརྟད་
པའི་བྱ་བ་སྟེ་གློ་བུར་བའི་བྱ་བ་མ་བྱུང་ན་ལྟུང་བྱེད་དུ་འགྱུར་བའོ། །བརྟད་པའི་དབང་
གིས་འཇུག་པ་གང་ཡིན་པ་དེ་ལ་ནི་ལྟུང་བ་མེད་དོ་ཞེས་ཊཱི་ཀ་ལས་སོ། །གཉིས་པ་སེལ་བ་
ནི། གཞན་དུ་རྒྱུ་བ་ལ་ནི་ཉེས་བྱས་སོ། །ཞེས་གསུངས་ཏེ། གྲོང་གཅིག་གི་ཁྱིམ་འདིར་
འགྲོའོ་ཞེས་སྨྲས་པའི་ཁྱིམ་དེ་ལས་གཞན་མ་སྨྲས་པའི་ཁྱིམ་དུ་རྒྱུ་བ་ལ་ནིཉེས་བྱས་སོ། །
གྲོང་དུ་འགྲོ་བ་སྤྱིར་སྨྲས་ནས་གྲོང་དེའི་གང་དུ་འགྲོ་བའི་ཁྱིམ་མ་སྨྲས་པར་དེའི་ཁྱིམ་དུ་
འགྲོ་བ་ལ་ཉེས་བྱས་དང་། གྲོང་གཞན་དུ་འགྲོ་བ་སྨྲས་ནས་དེ་ལས་གཞན་མ་སྨྲས་པའི་

གྲོང་གཞན་དུ་རྒྱུ་བ་ལ་ནི་ལྟུང་བྱེད་འབྱུང་བར་གསུངས་སོ། །གཉིས་པ་ཡུལ་གྱི་མཚན་
ཉིད་ནི། འདི་ལ་དགེ་སློང་མེད་ན་དགེ་སློང་མ་ཡང་དེ་དང་འདྲའོ། །དེ་ཡང་ན་དགེ་ཚུལ་
ལོ། །དེ་ཡང་ན་དགེ་སློབ་མའོ། །དེ་ཡང་ན་དགེ་ཚུལ་མའོ། །བརྡ་མི་འཕྲོད་པ་ནི་མེད་པ་
ཉིད་དོ། །མཚམས་གཞན་ན་གནས་པ་དང་གནས་ནས་ཕྱུང་བ་དང་གཞན་གྱི་ཕྱོགས་དང་
མཐུན་པ་དག་ཀྱང་ངོ་། །ཞེས་གསུངས་ཏེ། དགེ་སློང་འཁོད་པ་ལ་སྨྲས་ཏེ་འགྲོ་བར་བྱ་བ་
འདི་ལ་སྨྲ་ཡུལ་དགེ་སློང་མེད་ན་དགེ་སློང་མ་ཡང་དགེ་སློང་དེ་དང་འདྲ་སྟེ་དེ་ལ་སྨྲས་ཏེ་
འགྲོ་བར་བྱའོ། །དགེ་སློང་མ་དེ་ཡང་མེད་ན་དགེ་ཚུལ་ལོ་ཞེས་དགེ་ཚུལ་ཡང་དགེ་སློང་
དེ་དང་འདྲ་སྟེ་དགེ་ཚུལ་ལ་སྨྲས་ཏེ་འགྲོ་བར་བྱའོ་ཞེས་པའོ། །དགེ་ཚུལ་དེ་ཡང་མེད་ན་
དགེ་སློབ་མ་ཡང་དགེ་སློང་དེ་དང་འདྲ་སྟེ་དགེ་སློབ་མ་ལ་སྨྲས་ཏེ་འགྲོ་བར་བྱའོ། །དགེ་
སློབ་མ་དེ་ཡང་མེད་ན་དགེ་ཚུལ་མ་ཡང་དགེ་སློང་དེ་དང་འདྲ་སྟེ་དགེ་ཚུལ་མ་ལ་སྨྲས་ཏེ་
སོང་ན་ཉེས་པ་མེད་ལ་དེ་དག་ལ་མ་སྨྲས་པར་དགེ་སློང་གྲོང་དུ་འགྲོ་ན་ལྟུང་བྱེད་སྐྱེད་པའོ། །
སྨྲ་ཡུལ་སྔ་མ་སྔ་མ་ཡོད་ན་ཕྱི་མ་ཕྱི་མ་ལ་སྨྲས་པས་གོ་མི་ཆོད་དོ། །སྨྲ་ཡུལ་གང་ཡང་མེད་
ན་མ་སྨྲས་པར་སོང་ཡང་ལྟུང་བ་མི་འབྱུང་ངོ༌། །གླེན་པ་དང་ལྷུག་པ་དང་ཀླ་ཀློ་ལ་སོགས་
པ་བརྡ་མི་འཕྲོད་པ་ནི་སྨྲ་བར་བྱ་བའི་ཡུལ་དུ་མེད་པ་ཉིད་དོ། །དེས་ན་སྨྲ་བའི་ཡུལ་
གཞན་ཡོད་ན་བརྡ་མི་འཕྲོད་པ་ལ་སྨྲས་ཀྱང་གྲོང་དུ་འགྲོ་ན་ལྟུང་བ་སྐྱེད་ལ་སྨྲ་བའི་ཡུལ་
གཞན་མེད་ན་བརྡ་མི་འཕྲོད་པ་ལ་མ་སྨྲས་པར་གྲོང་དུ་འཇུག་པ་ལ་ལྟུང་བ་མེད་དོ། །སྨྲ་
ཡུལ་དགེ་སློང་ཕ་རོལ་པོ་ནམ་མཁའ་ལ་གནས་པ་ལ་སོགས་པ་མཚམས་གཞན་ན་
གནས་པ་དང་གནས་ནས་ཕྱུང་བ་དང་ལྟ་བ་གཞན་གྱི་ཕྱོགས་དང་མཐུན་པ་ཐ་དད་པར་
གནས་པ་དག་ཀྱང་ངོ་སྟེ་མེད་པ་ཉིད་དོ་ཞེས་སྔ་མར་སྦྱར་ཏེ་བརྡ་མི་འཕྲོད་པ་ལ་ཇི་སྐད་
བཤད་པ་བཞིན་སྦྱར་རོ། །སྐབས་འདིར་རང་གི་རྣམ་བཤད་ལས། འདིར་གཞུང་ནི་
སོགས་ནས། མི་མ་ཡིན་པ་རབ་ཏུ་བྱུང་ཞིང་བསྙེན་པར་རྫོགས་པ་དང་ལྷན་ཅིག་འདུག་
པས་དེ་ལ་མ་སྨྲས་པར་འཇུག་པ་ལ་ལྟུང་བ་མེད་དོ། །སྔོན་ལྟུང་བ་བྱུང་བ་དང༌། དང་པོ་

འཁྲུགས་པ་དང༌། དགེ་སློང་མ་སུན་ཕྱུང་བ་དང་། མཐའི་ལྟུང་བ་བྱུང་བ་དང་ལྷན་ཅིག་
འདུག་པས་དེ་དག་ལ་མ་སྨྲས་པར་འཇུག་པ་ལ་ལྟུང་བ་མེད་དོ། །དེ་ལས་གཞན་པའི་
དགེ་སྦྱོང་དང་བྲམ་ཟེ་དང་ལྷན་ཅིག་འདུག་པས་དེ་རྣམས་ལ་མ་དྲིས་པར་འཇུག་པ་ལ་
ལྟུང་བ་མེད་དོ་ཞེས་གསུངས་པ་ཡིན་ཏེ། ཞེས་གསུངས་སོ། །གསུམ་པ་སྦྱོར་བའི་སེལ་བ་
ལ་ལྟུང་བ་མེད་པ་ནི། རྫུ་འཕྲུལ་གྱིས་ནི་ལྟུང་བ་མེད་དོ། །ཞེས་གསུངས་ཏེ། རྫུ་འཕྲུལ་
གྱིས་ནམ་མཁའ་ལ་འགྲོ་བ་ལྟ་བུས་མ་སྨྲས་པར་རྫུ་འཕྲུལ་གྱིས་གྲོང་དུ་འཇུག་ཀྱང་དེ་ལ་
ནི་ལྟུང་བ་མེད་དོ། །དུས་མ་ཡིན་པར་གྲོང་དུ་འགྲོ་བའི་ལྟུང་བྱེད་དོ།། །།
བཅུ་པ་དགུ་པ་ལ་ལྔ། གནས་གཞན་རྒྱུ་བ་ལས་གྱུར་པ་དང་། བསླབ་པ་ཁྱད་གསོད་ལས་
དང་། སྣོད་སྤྱད་ཀྱི་བཟོ་སྒྲུབ་པ་ལས་དང་། དགེ་འདུན་གྱི་གཞི་ལས་དང་། གོས་བཟོ་
སྒྲུབ་པ་ལས་གྱུར་པའོ། །དང་པོ་ལ་གཉིས། གྲོང་དུ་རྒྱུ་བ་དང་། ཕོ་བྲང་དུ་འགྲོ་བའོ། །
དང་པོ་ལ་གཉིས། སྤྱིའི་དོན་དང་། གཞུང་དོན་ནོ། །དང་པོ་ལ་གཉིས། ཕྱི་དྲོ་གྲོང་དུ་རྒྱུ་བ་
དང་། སྔ་དྲོ་གྲོང་དུ་རྒྱུ་བའོ། །དང་པོ་ལ་གསུམ་ལས། དང་པོ་གླེང་གཞི་ནི། ཡུལ་མཉན་
ཡོད་དུ་གང་ཟག་ཉེ་དགས་ཉོན་མོངས་པ་རང་ཉམས་ཀྱིས་ཀུན་ཏུ་སྤྱོད་པས་ཉེས་པ་ཕྱི་དྲོ་
གྲོང་དུ་རྒྱུ་བ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། ཆགས་པའི་རྒྱུར་
འགྱུར་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་གླིང་གི་ཉི་མ་ཕྱེད་ཡོལ་
ནས་སྐྱ་རེངས་མ་ཤར་བའི་བར་དེར་གཙུག་ལག་ཁང་དང་མ་འབྲེལ་ཞིང་ཁྱིམ་པའི་
གནས་མཚན་ཉིད་དང་ལྡན་པའི་ཁྱིམ་བཞི་པའམ་ལྔ་པ་ལ་སོགས་པར་བར་ཆད་ཀྱི་རྐྱེན་
དང་དགོས་པ་ཆེར་མེད་པར་རྒྱུ་བ་ལས་གྱུར་བའི་ལྟུང་བ་དངོས་གཞིའོ། །གཉིས་པ་སྔ་དྲོ་
གྲོང་རྒྱུ་ལ་གསུམ་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་ཉེ་དགས་
ཉོན་མོངས་པ་རང་ཉམས་ཀྱིས་ཀུན་ཏུ་སྤྱོད་པས་ཉེས་པ་སྔ་དྲོ་གྲོང་དུ་རྒྱུ་བ་ལས་ལྟུང་བྱེད་
དུ་བཅས་སོ། །གཉིས་པ་དགག་བྱ་ནི། རང་རིགས་ཀྱི་འཚོ་བ་ལ་གནོད་པའོ། །གསུམ་པ་
ངོ་བོ་ནི། བཅས་ལྡན་དགེ་སློང་གིས་རང་གླིང་གི་སྔ་དྲོའི་དུས་སུ་རང་གི་ཚིག་གིས་དགེ་

འདུན་ཟས་ལ་སྤྱན་འདྲེན་པའི་ཚེ་ཟས་བྲིམ་པ་ཡོལ་བར་མ་བྱ་ཞིག་ཅེས་མ་བསྒོས་པར་
གཙུག་ལག་ཁང་དང་མ་འབྲེལ་ཞིང་ཁྱིམ་པའི་གནས་མཚན་ཉིད་དང་ལྡན་པའི་ཁྱིམ་
གསུམ་པའམ་བཞི་པ་ལ་སོགས་པར་དགོས་པ་ཆེར་མེད་ཅིང་བར་ཆད་ཀྱི་རྐྱེན་མེད་པར་
རྒྱུ་བ་ལས་གྱུར་པའི་ལྟུང་བ་དངོས་གཞིའོ། །གཉིས་པ་གཞུང་དོན་ལ་གཉིས། ཕྱི་དྲོ་གྲོང་
དུ་རྒྱུ་བ་དང༌། སྔ་དྲོ་གྲོང་དུ་རྒྱུ་བའོ། །དང་པོ་ནི། དུས་མ་ཡིན་པར་ཁྱིམ་བཞི་པ་ལ་
སོགས་པར་འགྲོ་བ་ལའོ། །ཞེས་གསུངས་ཏེ། དུས་མ་ཡིན་པར་ཏེ་ཉི་མ་ཕྱེད་ཡོལ་ནས་
སྐྱ་རེངས་དང་པོ་མ་ཤར་བའི་བར་དེར་གོང་གི་གྲོང་དུ་འགྲོ་བ་དང་མི་འདྲ་བར་འདིར་ནི་
དགེ་སློང་འཁོད་པ་ལ་སྨྲས་ཀྱང་ཁྱིམ་བཞི་པ་ལ་སོགས་པར་འགྲོ་བ་ལ་ལྟུང་བྱེད་དུ་
འགྱུར་བའོ། །དེ་ཡང་ཁྱིམ་བཞི་པར་འགྲོ་ན་ལྟུང་བྱེད་དང་ཁྱིམ་ལོ་པ་དང་དྲུག་པ་ལ་
སོགས་པར་འགྲོ་ན་ཁྱིམ་རེ་རེར་སོང་བ་ལ་ལྟུང་བྱེད་རེ་རེ་འབྱུང་བར་བསྟན་ཏོ། །ཁྱིམ་
གསུམ་གྱི་བར་དུ་སོང་བ་ནི་ཉེས་པ་མེད་པར་འགྲེལ་ཆུང་ལས་གསུངས་སོ། །གཉིས་པ་ནི།
དེའི་ཚིག་གིས་དགེ་འདུན་སྤྱན་དྲངས་པ་ན་སྦྱིན་བདག་ལ་ཁོ་བོ་མ་འོངས་པའི་དབང་།
གིས་བྲིམ་པ་ཡོལ་བར་མ་བྱ་ཞིག་ཅེས་མ་བསྒོས་པར་གསུམ་པ་ལ་སོགས་པར་རྒྱུ་བ་ལ་
ཡང་ངོ་། །ཞེས་གསུངས་ཏེ། ལྟུང་བ་འབྱིན་པ་པོ་དགེ་སློང་དེའི་ཚིག་གིས་སམ་དེའི་ངོར་
དགེ་འདུན་ཟས་དང་བཅས་པའི་ཁྱིམ་དུ་སྤྱན་དྲངས་པ་ན་དགེ་སློང་དེ་གུད་དུ་འགྲོ་ན་དགེ་
སློང་དེས་སྦྱིན་བདག་ལ་འདི་སྐད་ཅེས་ཁོ་བོ་མ་འོངས་པའི་དབང་གིས་དགེ་འདུན་གྱི་
གདུགས་ཚོད་བྲིམ་པ་དུས་ལས་ཡོལ་བར་མ་བྱ་ཞིག་ཅེས་མ་བསྒོས་པར་ཁྱིམ་གསུམ་པ་
ལ་སོགས་པར་རྒྱུ་བ་ལ་ཡང་ལྟུང་བྱེད་འབྱུང་ངོ༌། །དེ་ཡང་ཁྱིམ་གསུམ་པར་འགྲོ་ན་ལྟུང་
བྱེད་དང་ཁྱིམ་བཞི་པ་དང་ལྔ་པ་ལ་སོགས་པར་རྒྱུ་བ་ལ་ཡང་ཁྱིམ་རེ་རེ་སོང་བ་ལ་ལྟུང་
བྱེད་རེ་རེ་འབྱུང་བར་བསྟན་ཏོ། །ཁྱིམ་གཉིས་མན་ཆད་ནི་ལྟུང་བ་མེད་པར་འགྲེལ་ཆུང་
ལས་གསུངས་སོ། །ཁྱིམ་གསུམ་ལ་སོགས་པར་རྒྱུ་བ་ཡང་རྐྱེན་དབང་གིས་ལྟུང་བ་མེད་དེ།
རང་འགྲེལ་ལས། དགེ་སྦྱོང་གི་ཚུལ་དང་སྲོག་ལ་སོགས་པའི་དབང་གིས་ནི་དེ་དག་ལས་

འདའ་བར་བྱེད་པ་ལ་ལྟུང་བ་མེད་དོ་ཞེས་ཤུགས་ཀྱིས་རྟོགས་པར་བྱའོ། །ཞེས་གསུངས་
པའི་ཕྱིར་རོ། །གྲོང་རྒྱུ་བའི་ལྟུང་བྱེད་དོ།། །།
གཉིས་པ་ཕོ་བྲང་དུ་འགྲོ་བའི་ལྟུང་བ་ལ་བཞི་ལས། དང་པོ་གླེང་གཞི་ནི། ཡུལ་མཉན་
ཡོད་དུ་གང་ཟག་འཆར་ཀས་ཉོན་མོངས་པ་དུས་མི་ཤེས་པས་ཉེས་པ་རྒྱལ་པོའི་ཕོ་བྲང་དུ་
ནུབ་མོ་སོང་བ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། གཙོ་བོར་ཆགས་
པའི་རྒྱུར་འགྱུར་བ་དང་། སྐུར་བའི་ཚིག་འབྱུང་བའོ། །གསུམ་པ་ངོ་བོ་ནི། རྒྱལ་པོ་ལ་
སོགས་པས་བོས་པ་མ་ཡིན་ཞིང་བར་ཆད་ལས་སྐྱོབ་པ་དང་གདུལ་བྱ་འདུལ་བའི་དབང་
གིས་མ་ཡིན་པར་བཅས་ལྡན་དགེ་སློང་གིས་རང་གླིང་གི་ནུབ་ཕྱོགས་ཀྱི་འོད་དམར་པོ་
འདས་ནས་སྐྱ་རེངས་ཐ་མ་མ་ཤར་གྱི་བར་དུ་རྒྱལ་པོ་མིས་ཁྱད་པར་དུ་བྱས་པའི་གནས་
མཚན་ཉིད་དང་ལྡན་པ་བཙུན་མོའི་འཁོར་རམ། རྒྱལ་པོའི་ཕོ་བྲང་གི་གནས་སུ་འགྲོ་ན་
བསྐོར་བ་མེད་ན་ཕྱི་རོལ་ཀྱི་ཉེ་འཁོར་འདོམ་གང་གི་ཁོངས་སུ་ཕྱིན་པ་དང་། བསྐོར་བ་
ཡོད་ན་ནང་གི་སྒོ་མ་བཙུགས་པ་ལ་ཕྱི་བསྐོར་གྱི་སྒོ་བཙུགས་ཤིང་བཅད་ན་གཏན་པའི་
གནས་འདས་པ་དང༌། སྒོ་མ་བཅད་ན་གཏན་པའི་གནས་དེའི་ཉེ་འཁོར་འདོམ་གང་
འདས་པ་དང་། ནང་གི་སྒོ་བཙུགས་ཤིང་བཅད་ན་དེ་ཉིད་ཀྱི་གཏན་པའི་གནས་སུ་ཕྱིན་པ་
ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། རྣམ་གཞག་དང་།
བསླབ་བྱའོ། །དང་པོ་ལ་བཞི། དངོས་གཞི་དང༌། ན་སྨད་པ་དང༌། ཉེས་པ་གཞན་དུ་
འགྱུར་བ་བསྟན་པ་དང་། རྟེན་ཀྱི་མཚན་ཉིད་བྱེ་བྲག་ཏུ་བཤད་པའོ། །དང་པོ་ལ་གཉིས།
ཐུན་མོང་བ་བཙུན་མོའི་གནས་ལ་མཚོན་པ་དང་། རྒྱལ་པོའི་ཕོ་བྲང་དེ་དང་འདྲ་བར་
བསྟན་པའོ། །དང་པོ་ནི། ཤེས་གཙོའོ། །ནམ་མ་ལངས་པ་ཉིད་ལའོ། །འདིར་ནི་སྐྱ་
རེངས་ཐ་མ་མ་ཤར་བ་ཉིད་དེ་ཡིན་ནོ། །བཙུན་མོའི་འཁོར་འདུག་པའི་གནས་དང་
འབྲེལ་བ་ཉིད་ལའོ། །དེའི་ཚེ་སྐབས་མ་ཡིན་པ་ལ་ཡང་ངོ་། །མཚན་མོ་རེ་རེ་ལའོ། །དེའི་
སྒོའི་གཏན་པ་དང་ཉེ་འཁོར་གྱི་མཐའ་གཉིས་ནི་དེའི་དང་པོ་ཡིན་ནོ། །ཞེས་གསུངས་ཏེ།

ལྟུང་བྱེད་འདི་ལ་བྱེད་པ་པོ་གང་ཞེ་ན། འདུ་ཤེས་གཙོ་ཆེར་བྱེད་པ་པོའོ། །ཡུལ་གང་ལ་
འདུ་ཤེས་གཙོ་ཞེ་ན། མཚན་མོ་ནམ་མ་ལངས་པ་ཉིད་ལ་ཤེས་གཙོའོ། །ནམ་མ་ལངས་
པ་དེ་གང་ཞེ་ན། རྒྱལ་པོའི་ཕོ་བྲང་དུ་ནུབ་མོ་འགྲོ་བ་དགག་པའི་སྐབས་འདིར་ནི་སྐྱ་
རེངས་ཐུ་མ་མ་ཤར་བ་ཉིད་ནམ་མ་ལངས་པ་དེ་ཡིན་ནོ། །སྐྱ་རེངས་ཐ་མ་ཤར་བ་ཉིད་ནི་
ནམ་ལངས་པ་ཉིད་ཡིན་ནོ་ཞེས་བྱ་བའི་ཐ་ཚིག་གོ་ཞེས་ཊཱི་ཀ་ལས་སོ། །གང་ལ་འདིའི་
ལྟུང་བྱེད་དུ་འགྱུར་ཞེ་ན། དགེ་སློང་གིས་རྒྱལ་པོའི་འཁོར་དུ་གྱུར་པའི་བཙུན་མོའི་འཁོར་
དུ་ནུབ་མོ་ཕྱིན་ཏེ་བཙུན་མོའི་འཁོར་འདུག་པའི་གནས་དང་དགེ་སློང་གི་ལུས་སུ་འབྲེལ་
བ་ཉིད་ལའོ། །ནུབ་མོ་འགྲོ་བ་ཁོ་ན་དགོས་སམ་ཞེ་ན། བཙུན་མོའི་འཁོར་དུ་འགྲོ་བ་དེའི་
ཚེ་ནུབ་མོའི་གནས་སྐབས་མ་ཡིན་པ་སྟེ་ཉིན་མོར་འགྲོ་བ་ལ་ཡང་དེར་མཚན་མོ་འོད་
དམར་འདས་པར་གནས་ན་ལྟུང་བྱེད་འབྱུང་ངོ༌། །དེར་མཚན་མོ་དུ་མ་གནས་ན་མཚན་མོ་
རེ་རེ་ལ་ལྟུང་བྱེད་ཐ་དད་པ་རེ་རེའོ། །གལ་ཏེ་མཚན་མོ་གཅིག་ལ་འབྱུང་འཇུག་དུ་མ་
བྱས་ན་འཇུག་ཐེབས་ཇི་སྙེད་བྱས་པའི་གྲངས་ལྟར་ལྟུང་བར་འགྱུར་ཏེ། ཊཱི་ཀ་ལས།
བཙུན་མོའི་འཁོར་གྱི་མཚམས་ལས་འདས་ནས་ཕྱིར་བྱུང་ཞིང་ཡང་ནང་དུ་འཇུག་པར་
བྱེད་ན་ནི་དེ་ལྟ་ན་ནི་ལྟུང་བ་ཐ་དད་པར་འགྱུར་ཏེ། སྦྱོར་བ་ཐ་དད་པའི་ཕྱིར་རོ། །ཞེས་
གསུངས་པའི་ཕྱིར་རོ། །གང་ནས་བརྩམས་ཏེ་བཙུན་མོའི་འཁོར་འདུག་པའི་གནས་ཡིན་
ཞེ་ན། བཙུན་མོའི་འཁོར་དེའི་སྒོའི་གཏན་པ་དེས་སྒོ་ལོགས་ཕྱོགས་སུ་གཞལ་བའི་སྒོ་
ལོགས་ངོས་དང་སྒོ་གཏན་དེས་ཕུག་ལོགས་ཕྱོགས་སུ་གཞལ་བའི་ཕུག་ལོགས་ངོས་ཏེ་
རང་རང་གི་ནང་གི་ངོས་ཀྱི་གནས་སམ་ཉེ་འཁོར་གྱི་མཐའ་གཉིས་ནི་བཙུན་མོའི་འཁོར་
དེའི་དང་པོ་ཡིན་ནོ། །དེ་ལྟར་ཉེ་འཁོར་གཉིས་ནི་སྒོའི་ཐེམ་པའི་ནང་རོལ་ཀྱི་ཕྱོགས་གང་
དུ་སྒོ་གཏན་གྱི་རྩ་བ་བརྟེན་པའི་གཞི་དེ་ནས་དེའི་རྩེ་མོ་སྒོ་ལོགས་སུ་བརྟེན་པའི་ཐག་ཇི་
སྲིད་ཡོད་པའི་བར་དེ་ནི་ཉེ་འཁོར་གཅིག་དང་། ནང་རོལ་ཀྱི་ཕྱོགས་གང་དུ་སྒོ་གཏན་གྱི་
རྩ་བ་བརྟེན་པའི་གཞི་དེ་ནས་དེའི་རྩེ་མོ་ཕྱིར་བཟློག་སྟེ་ཕུག་ལོགས་སུ་བསྙལ་བའི་ཐག་

ཇི་སྲིད་ཡོད་པའི་བར་དེ་ནི་ཉེ་འཁོར་གཉིས་པ་ཡིན་ནོ། །དེ་ལ་བཙུན་མོའི་འཁོར་གྱི་སྒོ་
བཙུགས་པ་དང་མ་བཙུགས་པ་གཉིས་ལས། བཙུགས་པ་ལ་ཡང་སྒོ་བཅད་པ་དང་མ་
བཅད་པ་གཉིས་ལས། སྒོ་བཅད་ན་ནི་གཏན་པའི་གནས་སམ་ཉེ་འཁོར་གྱི་མཐའ་དེ་
བཙུན་མོའི་འཁོར་གྱི་དང་པོ་ཡིན་ནོ། །སྐབས་འདིར་གཏན་པའི་གནས་ཀྱི་མཐའ་དང་
གཏན་པའི་ཉེ་འཁོར་གྱི་མཐའ་ནི་ངོ་བོ་གཅིག་སྟེ། གཏན་པའི་གནས་ཀྱི་མཐའ་དེ་ནི་ཉེ་
འཁོར་གྱི་ནང་ངོས་ཀྱི་མཐའ་ཡང་ཡིན་པའི་ཕྱིར་རོ། །སྒོ་མ་བཅད་ན་ནི་ཕུག་ལོགས་ཀྱི་ཉེ་
འཁོར་དེའི་ནང་ངོས་ཀྱི་མཐའ་དེ་བཙུན་མོའི་འཁོར་གྱི་དང་པོ་ཡིན་ནོ། །སྒོ་མ་བཙུགས་
པ་ནི་འོབས་ལ་སོགས་པའི་ནང་ངོས་བཙུན་མོའི་འཁོར་གྱི་དང་པོ་ཡིན་པ་སྟེ་དོན་དེ་
རྣམས་ཊཱི་ཀ་ལས་དེ་ལྟར་བཤད་དོ། །མཐར་ཐུག་གི་ཡན་ལག་ལ་དེ་དག་གང་རུང་ཡིན་
པས་མི་ཁྱབ་སྟེ། ཕོ་བྲང་དུ་ཉིན་མོ་སོང་ནས་མཚན་མོ་འོད་དམར་འདས་པར་དེར་གནས་
ན་ལྟུང་བ་འབྱུང་བར་གསུངས་པའི་ཕྱིར་རོ། །གཉིས་པ་ནི། རྒྱལ་པོའི་ཕོ་བྲང་དང་གྲོང་
ཁྱེར་དག་ཀྱང་དེ་དང་འདྲའོ། །རྒྱལ་པོའི་ཕོ་བྲང་གི་གནས་ལ་ཡང་ངོ་། །ཞེས་གསུངས་ཏེ།
རྒྱལ་པོའི་ཕོ་བྲང་དུ་འགྲོ་བ་དང་གྲོང་དུ་འགྲོ་བ་དང་གྲོང་དུ་རྒྱུ་བ་སྟེ་གྲོང་ཁྱེར་དུ་འགྲོ་བ་
དག་ཀྱང་བཙུན་མོའི་འཁོར་གྱི་གནས་དེ་དང་འདྲ་བར་སྒོའི་གཏན་པའི་ཉེ་འཁོར་འདས་
ན་ལྟུང་བྱེད་སྐྱེད་པའོ། །བཙུན་མོའི་འཁོར་དུ་འགྲོ་བ་ཁོ་ནར་མ་ཟད་རྒྱལ་པོའི་ཕོ་བྲང་གི་
གནས་སུ་འགྲོ་བ་ལ་ཡང་ལྟུང་བྱེད་འབྱུང་ངོ༌། །དེ་ཡང་བྱ་ཊིཀ་ལས། རྒྱལ་རིགས་མ་
ཡིན་ཡང་དབང་བསྐུར་བའི་རྒྱལ་པོ་ཡིན་ན་ལྟུང་བ་དངོས་གཞིའོ། །དབང་མ་བསྐུར་ན་
རྒྱལ་རིགས་ཡིན་ཡང་ལྟུང་བ་མེད་དེ། དབང་དུ་བྱས་པའི་དགག་བྱ་མེད་པའི་ཕྱིར་རོ། །
ཞེས་གསུངས་སོ། །གཉིས་པ་ནི། གྲོང་ཁྱེར་དང་ནི་ཉེས་བྱས་སོ། །གལ་ཏེ་དེའི་དོན་ཉིད་
ཡིན་ནའོ། །ཞེས་གསུངས་ཏེ། ནམ་མ་ལངས་པར་གྲོང་ཁྱེར་དང་དགེ་སློང་རང་གི་ལུས་
འབྲེལ་བར་ཕྱིན་ན་ནི་སྦྱོར་བའི་ཉེས་བྱས་སོ། །གྲོང་ཁྱེར་དང་འབྲེལ་བ་ཐམས་ཅད་ལ་
ཉེས་པ་འདིར་འགྱུར་རམ་ཞེ་ན། གལ་ཏེ་གྲོང་ཁྱེར་དང་འབྲེལ་བའི་བཙུན་མོའི་འཁོར་གྱི་

གནས་སམ་རྒྱལ་པོའི་ཕོ་བྲང་དུ་འགྲོ་བ་དེའི་དོན་ཉིད་ཡིན་ན་གྲོང་ཁྱེར་གྱི་སྒོར་འཇུག་ན་
བཙུན་མོའི་འཁོར་གྱི་གནས་སམ་རྒྱལ་པོའི་ཕོ་བྲང་དུ་འགྲོ་བའི་སྦྱོར་བའི་ཉེས་བྱས་འབྱུང་
བའོ། །གསུམ་པ་ནི། འདི་ལ་ཅིག་ཤོས་ཀྱི་ཁ་ན་མ་ཐོ་བ་དེ་ཡང་ངོ་། །ཞེས་གསུངས་ཏེ།
རྒྱལ་པོའི་ཕོ་བྲང་ལ་སོགས་པར་མཚན་མོ་སྐྱ་རེངས་མ་ཤར་བར་དགེ་སློང་ལ་མ་སྨྲས་
པར་འགྲོ་བ་འདི་ལ་སྐབས་འདི་ལས་ཅིག་ཤོས་དུས་མ་ཡིན་པར་གྲོང་དུ་འགྲོ་བའི་ལྟུང་
བྱེད་ཀྱི་ཁ་ན་མ་ཐོ་བ་དེ་ཡང་འབྱུང་ངོ༌། །ཉི་མ་ཕྱེད་ཡོལ་ནས་མཚན་མོར་མ་གྱུར་པའི་
བར་སྐབས་སུ་དགེ་སློང་གིས་མ་སྨྲས་པར་རྒྱལ་པོའི་ཕོ་བྲང་དུ་ཕྱིན་ན་ནི་དུས་མ་ཡིན་པར་
གྲོང་དུ་འགྲོ་བའི་ལྟུང་བྱེད་ཁོ་ན་འབྱུང་ཞིང་། སྐྱ་རེངས་དང་པོ་ཤར་ནས་སྐྱ་རེངས་ཐ་མ་
མ་ཤར་བའི་བར་དུ་རྒྱལ་པོའི་ཕོ་བྲང་དུ་ཕྱིན་ན་ནི་རྒྱལ་པོའི་ཕོ་བྲང་དུ་འགྲོ་བའི་ལྟུང་བྱེད་
ཁོ་ན་འབྱུང་བ་དང་། ནམ་ལངས་ནས་ཉི་མ་ཕྱེད་པའི་བར་ལ་རྒྱལ་པོའི་ཕོ་བྲང་དུ་ཕྱིན་ན་
འདི་གཉིས་ཀྱི་ལྟུང་བ་གང་ཡང་མི་འབྱུང་ངོ༌། །དེ་བཞིན་དུ་མཚན་མོ་ཁྱིམ་གསུམ་དུ་རྒྱུ་
ཞིང་དེ་ནས་རྒྱལ་པོའི་ཕོ་ཕྲང་དུ་ཕྱིན་ན་ཕྱི་དྲོ་གྲོང་རྒྱུ་དང་རྒྱལ་པོའི་ཕོ་བྲང་དུ་འགྲོ་བའི་
ལྟུང་བ་གཉིས་ཀ་འབྱུང་ཞིང་། ཉི་མ་ཕྱེད་ཡོལ་ནས་མཚན་མོར་མ་གྱུར་པའི་བར་སྐབས་
སུ་དགེ་སློང་གིས་ཁྱིམ་གསུམ་དུ་རྒྱུ་ཞིང་དེ་ནས་རྒྱལ་པོའི་ཕོ་བྲང་དུ་ཕྱིན་ན་ཕྱི་དྲོ་གྲོང་དུ་
རྒྱུ་བའི་ལྟུང་བྱེད་ཁོ་ན་འབྱུང་བ་སོགས་ཤེས་པར་བྱའོ། །བཞི་པ་ནི། གལ་ཏེ་རྒྱལ་པོ་དང་
བཙུན་མོ་དང་གཞོན་ནུ་དང་ཞང་བློན་དང་བར་ཆད་དང་གདུལ་བའི་དབང་གིས་མ་ཡིན་
པ་ལའོ། །ཞེས་གསུངས་ཏེ། བཙུན་མོའི་འཁོར་དང་རྒྱལ་པོའི་ཕོ་བྲང་དུ་འགྲོ་བའི་ལྟུང་
བྱེད་དང་གྲོང་ཁྱེར་དང་འབྲེལ་བའི་ཉེས་བྱས་དང་འདི་ལ་ཅིག་ཤོས་ཀྱི་ཁ་ན་མ་ཐོ་བ་
འབྱུང་ངོ་ཞེས་སྨྲས་ན་ཐམས་ཅད་དུ་ཉེས་པ་དེ་རྣམས་འབྱུང་ངམ་ཞེ་ན། གལ་ཏེ་རྒྱལ་པོ་
དང་བཙུན་མོ་དང་གཞོན་ནུ་དང་ཞང་བློན་དེ་རྣམས་ཀྱིས་བོས་པ་དང་། ལུས་སྲོག་ལ་
སོགས་པའི་བར་ཆད་ཀྱི་རྐྱེན་དང་། གདུལ་བྱ་གདུལ་བའི་དབང་གིས་མ་ཡིན་པ་ལ་ལྟུང་
བ་འབྱུང་བའོ། །དེ་རྣམས་ཀྱི་རྐྱེན་གྱིས་ནམ་སོང་ཡང་ཉེས་མེད་དེ། ལུང་རྣམ་འབྱེད་ལས།

རྒྱལ་པོ་དང་། བཙུན་མོ་དང་། གཞོན་ནུ་དང༌། བློན་པོ་དག་གིས་བོས་པ་དང་། བར་ཆད་
བརྒྱད་པོ་རྒྱལ་པོ་དང་། ཆོམ་རྐུན་དང་། མི་དང་། མི་མ་ཡིན་པ་དང་། གདུག་པ་དང་།
མེ་དང་། ཆུ་དང༌། ཀླུ་དག་ཉེ་བར་གནས་པ་ལ་ལྟུང་བ་མེད་དོ། །ཞེས་གསུངས་པ་སོགས་
ཀྱི་ཕྱིར་རོ། །གཉིས་པ་བསླབ་བྱ་ནི། མ་བཟླུགས་པར་རྒྱལ་པོའི་ཕོ་བྲང་དུ་འཇུག་པར་མི་
བྱའོ། །ཞེས་གསུངས་ཏེ། དགེ་སློང་གིས་ཤཱཀྱའི་དགེ་སློང་འོངས་སོ་ཞེས་རྒྱལ་པོ་ལ་ཞུས་
ནས་སྙན་དུ་མ་བཟླུགས་པར་གྱ་ཚོམ་དུ་རྒྱལ་པོའི་ཕོ་བྲང་དུ་འཇུག་པར་མི་བྱའོ། །རྒྱལ་
པོའི་ཕོ་བྲང་དུའམ་བཙུན་མོའི་འཁོར་འདུག་པའི་གནས་སུ་ནུབ་མོ་འགྲོ་བའི་ལྟུང་བྱེད་
དོ།། །།
གཉིས་པ་བསླབ་པ་ཁྱད་གསོད་ལས་གྱུར་པའི་ལྟུང་བ་ལ་བཞི་ལས། དང་པོ་གླེང་གཞི་ནི།
ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་རྒྱུ་ཐབས་ཀྱི་བསམ་པས་ཉེས་པ་སོ་
སོར་ཐར་པ་འདོན་དུས་འདི་མདོར་གཏོགས་པ་བདག་གིས་ད་གཟོད་ཤེས་སོ་ཞེས་བསླབ་
པའི་གཞི་ཁྱད་དུ་བསད་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། ཆོས་
ཁྱད་དུ་གསོད་པས་ངོ་བོ་ཉིད་ཀྱི་དགག་བྱར་གྱུར་པ་དང་རང་རིགས་ཀྱི་སེམས་བདེ་བ་ལ་
གནོད་པའོ། །གསུམ་པ་ངོ་བོ་ནི། གསོ་སྦྱོང་ལན་གཉིས་ཉམས་སུ་མྱོང་ཞིང་ཡིད་རྨོངས་
པ་མ་ཡིན་པའི་བཅས་ལྡན་དགེ་སློང་གིས་གཞན་གྱིས་གསོ་སྦྱོང་གི་སོ་སོར་ཐར་པའི་མདོ་
འདོན་པའི་དུས་སུ་རང་གི་འདུལ་བའི་ཚུལ་ཁྲིམས་ཀྱི་བསླབ་པའི་གཞིའི་དངོས་པོའི་དོན་
ལ་ངག་མཚན་ཉིད་ལྔ་ལྡན་གྱིས་ཁྱད་དུ་བསད་དེ་གསོ་སྦྱོང་དེ་ལ་གཏོགས་པའི་དགེ་སློང་
ཕ་རོལ་པོ་གང་གིས་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་
ལ་གསུམ། རྣམ་གཞག་དང་། ལྟུང་མེད་དང་། བསླབ་བྱའོ། །དང་པོ་ལ་གཉིས་ལས།
དང་པོ་ཡན་ལག་གི་མཚན་ཉིད་ནི། སོ་སོར་ཐར་པའི་མདོ་གདོན་པ་འདོན་པའི་ཚེ་དེ་
ལན་གཉིས་ཉམས་སུ་མྱོང་ཞིང་ཡིད་རྨོངས་པ་མ་ཡིན་པས་འདི་ལ་ཆོས་འདི་ཡོད་པར་
བདག་གིས་ད་གཟོད་ཤེས་སོ་ཞེས་ཟེར་བ་དེ་ལའོ། །ཞེས་གསུངས་ཏེ། གང་ལ་བསླབ་

པའི་གཞིའི་དངོས་པོ་ཁྱད་དུ་གསོད་པའི་ལྟུང་བྱེད་དུ་འགྱུར་ཞེ་ན། སོ་སོར་ཐར་པའི་མདོ་
གདོན་པ་འདོན་པའི་གསོ་སྦྱོང་གི་ལས་ཀྱི་ཚེ་སོ་སོར་ཐར་པའི་མདོ་འདོན་པ་དེ་ལན་
གཉིས་ཡན་ཆད་སྔར་ཉམས་སུ་མྱོང་ཞིང་ཡིད་རྨོངས་པ་མ་ཡིན་པས་འདི་སྐད་ཅེས་སོ་
སོར་ཐར་པའི་མདོ་འདོན་པ་འདི་ལ་ཕྱི་དྲོ་ཟས་ཟོས་ན་ལྟུང་བྱེད་དོ་ཞེས་བཅས་པ་ལྟ་བུའི་
བསླབ་བྱའི་ཆོས་འདི་ཡོད་པར་བདག་གིས་ད་གཟོད་ཤེས་སོ་ཞེས་གསོ་སྦྱོང་དེ་ལ་
གཏོགས་པའི་དགེ་སློང་གང་རུང་ལ་དེ་སྐད་ཟེར་བ་དེ་ལ་ལྟུང་བྱེད་དུ་འགྱུར་བའོ། །གསོ་
སྦྱོང་གི་ལས་ཀྱི་ཚེ་མ་ཡིན་པའམ་ཡིན་ཡང་སྔར་ལན་གཉིས་ཉམས་སུ་མྱོང་བ་མ་ཡིན་
པས་ཁྱད་དུ་བསད་ན་ཉེས་བྱས་དང༌། ཡན་ལག་གཞན་ཚང་ཡང་ཡིད་རྨོངས་པས་དྲང་
པོར་དེ་སྐད་སྨྲས་པ་ལ་ནི་ལྟུང་བ་མེད་པ་སྟེ་དོན་དེ་དག་ཊཱི་ཀ་ལས་དེ་ལྟར་བཤད་པ་དང་།
གཞན་ཡང་སྐབས་འདིའི་ཊི་ཀ་ལས། བསླབ་པའི་གཞི་འདྲལ་བ་ཐམས་ཅད་ལ་མ་གུས་
པའི་སེམས་བསྐྱེད་པ་དེ་ལ་ཡང་ཉེས་བྱས་སོ། །གལ་ཏེ་སངས་རྒྱས་བཅོམ་ལྡན་འདས་ལ་
ཡང་མ་གུས་པའི་སེམས་བསྐྱེད་ན་དེའི་ཚེ་ལྟུང་བྱེད་དུ་ཡང་འགྱུར་རོ། །རྫུན་དུ་སྨྲས་པ་
ཉིད་ཡིན་ན་ནི་རྫུན་དུ་སྨྲ་བའི་ལྟུང་བྱེད་གཞན་དུ་ཡང་འགྱུར་རོ། །ཞེས་གསུངས་སོ། །སྨྲ་
ཡུལ་ལས་དེར་གཏོགས་པའི་དགེ་སློང་ལས་གཞན་ལ་སྨྲ་ན་ཉེས་བྱས་སོ། །འདི་ལ་ཀོང་
སྤྲུལ་པའི་ཤེས་བྱ་ཀུན་ཁྱབ་ཀྱི་རང་འགྲེལ་ལས། གསོ་སྦྱོང་གི་མདོ་ཐོས་པའི་དུས་སུ་
བསླབ་པའི་ཚིག་ལ་ཤེས་བཞིན་དུ་ཁྱད་དུ་གསོད་པའོ། །ཞེས་འདི་འདུལ་བའི་ཚིག་ལ་
ཁྱད་དུ་གསོད་པའི་ལྟུང་བ་ཡིན་པར་བཤད་ཀྱང་། ལུང་རྣམ་འབྱེད་དང་རང་འགྲེལ་དང་
ཊི་ཀ་སོགས་ལས་འདི་འདུལ་བའི་དོན་གྱི་བསླབ་པའི་གཞིའི་དངོས་པོ་ལ་ཁྱད་དུ་གསོད་
པ་ཡིན་པར་གསུངས་སོ། །གཉིས་པ་སེལ་བ་ནི། མཚན་གཞན་གྱིས་འདོན་པའི་ཚེ་ཐུན་
མོང་བ་ལ་ནི་ཉེས་བྱས་སོ། །མདོ་སྡེ་དང་ལྡན་པ་སྨྲ་བ་ན་ཡང་ངོ་། །ཞེས་གསུངས་ཏེ།
མཚན་གཞན་དགེ་སློང་མའི་དགེ་འདུན་གྱིས་སོ་སོར་ཐར་པའི་མདོ་འདོན་པའི་ཚེ་དགེ་
སློང་མའི་བསླབ་པའི་གཞི་དགེ་སློང་དང་ཐུན་མོང་པ་མི་ཆོས་བླ་མའི་རྫུན་སྨྲས་ན་ཕམ་

པར་འགྱུར་རོ་ཞེས་བཅས་པ་ལྟ་བུ་ལ་ནི་དགེ་སློང་གིས་བདག་གིས་ད་གཟོད་ཤེས་སོ་
ཞེས་ཟེར་ན་ཉེས་བྱས་སོ། །འདུལ་བ་དང་ལྡན་པའི་མདོ་སྡེ་མ་གཏོགས་པའི་མདོ་སྡེ་དང་
ལྡན་པ་ཉིད་ཀྱི་བསླབ་པའི་གཞི་སྨྲ་བ་ལ་བདག་གིས་ད་གཟོད་ཤེས་སོ་ཞེས་ཟེར་ན་ཡང་
ཉེས་བྱས་འབྱུང་ངོ༌། །མངོན་པ་ལ་ཡང་དེ་བཞིན་ནོ། །གཉིས་པ་ལྟུང་མེད་ནི། ཐུན་མོང་
མ་ཡིན་པ་ལ་ནི་ལྟུང་བ་མེད་དོ། །ཞེས་གསུངས་ཏེ། མཚན་གཞན་གྱིས་སོ་སོར་ཐར་པའི་
མདོ་འདོན་པའི་ཚེ་དགེ་སློང་མའི་བསླབ་པའི་གཞི་ཐུན་མོང་མ་ཡིན་པ་རྒྱ་སྐྱེགས་ཀྱི་
ཆངས་བུ་འཛུད་ན་ལྟུང་བྱེད་དོ་ཞེས་བཅས་པ་ལྟ་བུ་ལ་ནི་དགེ་སློང་གིས་ད་གཟོད་ཤེས་སོ་
ཞེས་ཟེར་བ་ལ་ལྟུང་བ་མེད་དོ། །བཅས་པ་ཐུན་མིན་དེ་རྒྱུས་ཆུང་བས་ཁྱད་དུ་གསོད་པའི་
བསམ་པ་མེད་པའི་དབང་དུ་བྱས་ཀྱི་བསམ་པ་དེ་ཡོད་ན་ནི་ཉེས་བྱས་སོ། །གསུམ་པ་
བསླབ་བྱ་ནི། སོ་སོར་ཐར་པའི་མདོ་གདོན་པ་འདོན་པའི་ཚེ་མ་གུས་པར་ཉན་པ་ཉེ་བར་
སྒྲུབ་པ་འགྱོད་དུ་གཞུག་གོ །ཞེས་གསུངས་ཏེ། སོ་སོར་ཐར་པའི་མདོ་གདོན་པ་འདོན་
པའི་ཚེ་ཆོས་འདི་ཡོད་པ་བདག་གིས་ད་གཟོད་ཤེས་སོ་ཞེས་བྱ་བ་ལ་སོགས་པའི་ཚིག་
དངོས་སུ་སྨྲ་བས་མ་གུས་པར་ཉན་པ་སྟེ་རྣ་བ་དང་ཡིད་མི་གཏོད་པར་ཉན་པ་ཉེ་བར་སྒྲུབ་
པ་དེ་ལ་དེ་ན་གནས་པའི་དགེ་སློང་རྣམས་ཀྱིས་འདི་སྐད་ཅེས་ཚེ་དང་ལྡན་པ་ཁྱོད་ནི་ཉེས་
པ་རྙེད་པ་སྟེ་ལེགས་པ་རྙེད་པ་མ་ཡིན་ནོ་ཞེས་འགྱོད་དུ་གཞུག་གོ །མ་བཅུག་ན་དགེ་སློང་
དེ་ཀུན་ལ་ཉེས་བྱས་རེ་རེ་ཡོད་དོ་ཞེས་འགྲེལ་ཆུང་ལསཾ་སོ། །ཊི་ཀ་ལས། ཚིག་དངོས་སུ་
སྨྲ་བས་མ་གུས་པར་ཉན་པ་ཉེ་བར་སྒྲུབ་པ་འབའ་ཞིག་ཏུ་ཡང་མ་ཟད་ཀྱི་ཚིག་བརྒྱུད་པས་
མ་གུས་པར་ཉན་པ་ཉེ་བར་སྒྲུབ་པ་ཡང་འགྱོད་དུ་གཞུག་གོ །ཞེས་སོ། །བསླབ་པའི་
གཞིའི་དངོས་པོ་སྟེ་དོན་ལ་ཁྱད་དུ་གསོད་པའི་ལྟུང་བྱེད་དོ།། །།
གསུམ་པ་སྣོད་སྤྱད་ཀྱི་བཟོ་སྒྲུབ་པ་ལས་གྱུར་པ་ཁབ་རལ་འཆོས་པའི་ལྟུང་བ་ལ་བཞི་
ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་ཆོས་འདི་པའི་དགེ་སློང་མང་པོ་
རྣམས་ཀྱིས་ཉོན་མོངས་པ་འདོད་ཞེན་གྱིས་ཉེས་པ་བ་སོ་སོགས་ཀྱིས་ཁབ་རལ་བྱེད་དུ་

བཅུག་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། དོན་དང་བྱ་བ་མང་བ་
དང་རང་འདོད་པ་ཆེ་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་དབང་
བའི་ཁབ་རལ་གྱི་རྒྱུ་མཚན་ཉིད་དང་ལྡན་པ་ལ་རང་གི་ཆེད་དུ་རང་ངམ་རང་གི་ངག་གིས་
བསྐོས་པ་གཞན་གྱིས་ཁབ་རལ་རུང་བ་ཚད་ལྡན་གྱི་བཟོ་བྱས་ཏེ་ཟིན་པ་ལས་གྱུར་པའི་
ལྟུང་བ་དངོས་གཞིའོ། །བཞི་པ་གཞུང་དོན་ལ་གསུམ་ལས། དང་པོ་ཡན་ལག་གི་མཚན་
ཉིད་ནི། བ་སོ་དང་རུས་པ་དང་རྭའི་ཁབ་རལ་བྱེད་དམ་བྱེད་དུ་བཅུག་པ་ལའོ། །ཞེས་
གསུངས་ཏེ། གང་ལ་ཁབ་རལ་འཆོས་པའི་ལྟུང་བྱེད་དུ་འགྱུར་ཞེ་ན། བ་སོ་དང་རུས་པ་
དང༌། རྭའི་ཁབ་རལ་ཏེ་ཁབ་གཞུག་ཏུ་རུང་བའི་ཁབ་ཤུབས་དགེ་སློང་རང་གིས་བཟོ་བྱེད་
དམ་གཞན་ལ་བྱེད་དུ་བཅུག་པ་ལ་ལྟུང་བྱེད་དུ་འགྱུར་བའོ། །དེ་ཡང་ཊཱི་ཀ་ལས། བ་སོ་
ལ་སོགས་པ་ནི་རིན་ཆེ་བའི་ཕྱིར་བཀག་གོ །ལྕགས་ལ་སོགས་པ་ནི་ཆེས་རིན་ཆེ་བའི་
ཕྱིར་དེ་ཡང་འདིར་བཀག་པར་རིག་པར་བྱའོ། །རིན་པོ་ཆེ་ལས་བྱས་པ་ནི་རུང་བ་མ་ཡིན་
པའི་ཕྱིར་ཉེས་བྱས་བྱེད་པ་ཉིད་ཡིན་ནོ། །ཞེས་སོ། །དེ་ལ་རིན་པོ་ཆེ་ལས་ཁབ་རལ་བྱེད་
ན་རུང་བའི་ཡན་ལག་མ་ཚང་བའི་ཕྱིར་ན་ཉེས་བྱས་ལས་མི་འབྱུང་ལ། བ་སོ་ནི་སྤྱིར་
བཏང་ལ་མི་རུང་བའི་རྫས་ཡིན་ཡང་ཁབ་རལ་དང་རྒྱ་བཅང་བ་ལ་ནི་རུང་བ་ཉིད་ཡིན་
པས་དེ་ལས་བཟོ་བྱེད་དམ་བྱེད་དུ་བཅུག་ན་ལྟུང་བྱེད་དུ་འགྱུར་བའོ། །དེ་ལ་བྱ་ཊིཀ་ལས།
ཁབ་རལ་ནི་མཚོན་པས་ཏེ། ཐུར་མ་ལ་སོགས་པ་ལ་ཡང་དེ་བཞིན་ནོ། །ཞེས་གསུངས་སོ། །
གཉིས་པ་ལྟུང་མེད་ནི། བྱས་ཟིན་པ་རྙེད་པ་དང་བྱས་ཟིན་པ་ལ་སྤྱོད་པ་དག་ལ་ནི་ལྟུང་བ་
མེད་དོ། །ཞེས་གསུངས་ཏེ། གཞན་གྱིས་བ་སོ་སོགས་ལས་ཁབ་རལ་བྱས་ཟིན་པ་རང་
ལ་བྱིན་པས་རྙེད་པ་དང་བྱས་ཟིན་པ་ལ་ལོངས་སྤྱོད་པ་དག་ལ་ནི་ལྟུང་བ་མེད་དོ། ། །
གསུམ་པ་ཕྱིར་བཅོས་པའི་ཐབས་ནི། བཅག་པ་ཉིད་མ་དྲིས་པར་འཆགས་པ་བླང་བར་མི་
བྱའོ། །གལ་ཏེ་མ་བཅག་ན་མ་བཤགས་པ་ཉིད་ཡིན་ནོ། །འོག་མ་ལྔ་པོ་དག་ལ་ཡང་དེ་
དག་དང་བཅད་པ་དང་ལྡན་པ་ཡིན་ནོ། །གཉིས་པ་ལ་ནི་བསྡུས་པ་དང་ངོ༌། །ཞེས་

གསུངས་ཏེ། གང་གི་མདུན་དུ་ལྟུང་བ་འཆགས་པའི་དགེ་སློང་དེས་འཆགས་པ་པོ་ལ་ཁྱོད་
ཀྱིས་ཁབ་རལ་བཅག་གམ་ཞེས་བཅུག་པ་ཉིད་མ་དྲིས་པར་ལྟུང་བ་འཆགས་པའམ་
བཤག་པ་བླང་བར་མི་བྱའོ། །དེ་ཡང་ལུང་རྣམ་འབྱེད་ལས། མ་དྲིས་པར་འཆགས་པ་
དང་དུ་ལེན་ན་ཉེས་བྱས་སུ་འགྱུར་རོ། །ཞེས་གསུངས་སོ། །གལ་ཏེ་ཁབ་རལ་མུ་བཅུག་
པར་ལྟུང་བ་འཆགས་པར་བྱེད་ན་ལྟུང་བ་དེ་མུ་བཤགས་པ་ཉིད་ཡིན་ནོ། །བསླབ་པའི་
གཞི་འདིའི་འོག་མ་ཁྲི་རྐང་དང་ཤིང་བལ་དང་གདིང་གཡན་རས་ཆེན་གྱི་ལྟུང་བ་སྟེ་ལྔ་པོ་
དག་ལ་ཡང་བཤད་མ་ཐག་པའི་མདོ་གཉིས་པོ་དེ་དག་སྦྱར་དགོས་པ་དང་དེ་ཡང་བཅིག་
པ་ཞེས་སྔར་སྨོས་པ་དེའི་ཤུལ་དུ་བཅད་པ་དང་ལྡན་པ་ཉིད་སྦྱར་བར་བྱ་བ་ཡིན་ནོ། །དེ་
ལ་འདི་ལྟར་བཅད་པ་ཉིད་མ་དྲིས་པར་འཆགས་པ་བླང་བར་མི་བྱའོ། །གལ་ཏེ་མ་བཅད་
ན་མ་བཤགས་པ་ཉིད་ཡིན་ནོ་ཞེས་སྦྱར་རོ། །བཅད་པ་ཉིད་མ་དྲིས་པར་འཆགས་པ་
བླངས་ན་ཉེས་བྱས་སོ། །དམིགས་བསལ་ནི། འོག་མ་ལྔ་པོའི་གཉིས་པ་ཤིང་བལ་གྱིས་
གོས་པར་བྱས་པ་ལ་ནི་བསྡུས་པ་དང་ངོ་སྟེ་ལྡན་པ་ཉིད་ཡིན་ནོ་ཞེས་སྔ་མར་སྦྱར་ཏེ་ཤིང་
བལ་བསྡུས་པ་ཉིད་མ་དྲིས་པར་འཆགས་པ་བླང་བར་མི་བྱའོ། །གལ་ཏེ་མ་བསྡུས་ན་མ་
བཤགས་པ་ཉིད་ཡིན་ནོ་ཞེས་སྦྱར་རོ། །བསྡུས་པ་ཉིད་མ་དྲིས་པར་འཆགས་པ་བླངས་ན་
ཉེས་བྱས་སོ། །ཁབ་རལ་འཆོས་པའི་ལྟུང་བྱེད་དོ།། །། །
བཞི་པ་དགེ་འདུན་གྱི་གཞི་ལས་གྱུར་པ་ལ་གཉིས། བཟོ་སྒྲུབ་པ་ལས་གྱུར་པ་དང་།
གནོད་པ་ལས་གྱུར་པའོ། །དང་པོ་ཁྲི་རྐང་འཆོས་པའི་ལྟུང་བ་ལ་གཉིས་ལས། དང་པོ་
བསླབ་བྱ་ནི། རྐང་པ་དམའ་བ་དང་ལྡན་པའི་ཁྲི་ལ་ཉལ་བར་མི་བྱའོ། །མལ་དང་འབྲེལ་
བའི་ཁྲིའི་ཉེ་འཁོར་གྱི་ཕྱོགས་སུ་རྐང་པ་བཀྲུ་བར་མི་བྱའོ། །ལྷམ་ཡོད་པས་སོ། །གཞན་
གྱིས་ནི་མགོ་ལོགས་དང་རྐང་པ་ལོགས་མ་གཏོགས་པར་རོ། །མལ་སྟན་མཐོན་པོ་དང་
མལ་སྟན་ཆེན་པོ་ལ་འདུག་པའམ་ཉལ་བར་མི་བྱའོ། །ཁྱིམ་གཞན་དུ་གཞན་མེད་ན་སྔ་
མ་ཤོས་བྱའོ། །རྐང་རྟེན་དང་བཅས་པ་ལ་མལ་བཅའ་བར་བྱའོ། །ཁྲི་བརྩེགས་མའི་སྟེང་

དུ་འདུག་པར་མི་བྱའོ། །ཞེས་གསུངས་ཏེ། ཁྲི་གང་ལ་ཉལ་བ་ན་གཉིད་ལོག་ནས་མགོ་ས་
ལ་རེག་པར་འགྱུར་བ་ལྟ་བུའི་ཁྲི་རྐང་པ་དམའ་བ་དང་ལྡན་པའི་ཁྲི་ལ་ཉལ་བར་མི་བྱའོ། །
ཉལ་ན་ཉེས་བྱས་ཞེས་འགྲེལ་ཆུང་ལས་སོ། །ཉལ་བའི་མལ་དང་འབྲེལ་བའི་ཁྲིའི་ཉེ་
འཁོར་གྱི་ཕྱོགས་སུ་ཆོལ་ཟངས་ལ་སོགས་པའི་སྣོད་མེད་པར་རྐང་པ་བཀྲུ་བར་མི་བྱའོ། །
བཀྲུས་ནི་ཉེས་བྱས་ཞེས་འགྲེལ་ཆུང་ལས་སོ། །ཅི་དགེ་སློང་ཐམས་ཅད་ཀྱིས་བཀྲུ་བར་
མི་བྱའམ་ཞེ་ན། ཉེ་འཁོར་ན་ལྷམ་ཡུ་ཆད་ལ་སོགས་པ་ཡོད་པས་སོ། །དེས་ནི་མལ་ཁྲིའི་
ཉེ་འཁོར་གྱི་ཕྱོགས་བཞི་པོ་གང་དུ་ཡང་བཀྲུ་བར་མི་བྱའོ། །ལྷུམ་ཡོད་པ་ལས་གཞན་
ལྷམ་མེད་པ་ཅན་གྱིས་ནི་མགོ་ལོགས་དང་རྐང་པ་ལོགས་མ་གཏོགས་པར་གཡས་
གཡོན་དུ་རྐང་པ་བཀྲུ་བར་མི་བྱ་བར་རོ། །མགོ་ལོགས་དང་རྐང་པ་ལོགས་སུ་བཀྲུ་བར་
བྱའོ་ཞེས་ལུང་ལས་སོ། །དེ་ལ་རྐང་པ་བཀྲུས་པའི་གཞིར་རླན་གྱི་དབང་གིས་སྲོག་ཆགས་
འབྱུང་བར་འགྱུར་ལ། མལ་ཁྲིའི་སྟེང་ནས་ཤོད་དུ་འབབ་པ་ན་སྔས་ངོས་དང་མཇུག་ངོས་
སུ་འབབ་པ་འབྱུང་རིང་བས་ས་གཞིའི་སྲོག་ཆགས་ལ་གནོད་པ་འབྱུང་ཉེ་བ་མ་ཡིན་པའི་
ཕྱིར་དང༌། མལ་ཁྲིའི་གཡས་གཡོན་ངོས་ནས་འབབ་པ་འབྱུང་ཉེ་བས་ས་གཞིའི་སྲོག་
ཆགས་ལ་རྐང་པས་གནོད་པ་འབྱུང་བར་ཉེ་བའི་ཕྱིར་དེ་ལྟར་རོ། །ཁྲི་རྐང་ལ་ཁྲུ་གང་ལས་
ལྷག་པའི་མལ་སྟན་མཐོན་པོ་དང་གསེར་དངུལ་ལ་སོགས་པ་རིན་པོ་ཆེ་ལས་བྱས་པའི་
མལ་སྟན་ཆེན་པོ་ལ་རྐྱེན་དགོས་མེད་པར་འདུག་པའམ་ཉལ་བར་མི་བྱའོ། །བྱས་ན་
ཉེས་བྱས་འབྱུང་བར་འགྲེལ་ཆུང་ལས་གསུངས་སོ། །དེའི་དམིགས་བསཾལ་ཁྱིམ་པའི་
ཁྱིམ་གཞན་དུ་མལ་སྟན་ཆེ་མཐོ་ལས་གཞན་མེད་ན། མལ་སྟན་མཐོན་པོ་དང་ཆེན་པོ་ལ་
འདུག་པའམ་ཉལ་བར་མི་བྱའོ་ཞེས་པའི་སྔ་མ་ཤོས་འདུག་པར་བྱ་ལ་ཉལ་བར་མི་བྱའོ། །
མགོ་སྨད་དེ་ཁམས་མ་སྙོམས་པ་ལ་བརྟེན་ནས་གསུངས་པ་ནི་མགོ་བོའི་ཕྱོགས་ཀྱི་ཁྲིའི་
རྐང་པ་ལ་རྐང་རྟེན་ཕ་གུ་ལ་སོགས་པ་བཅུག་པ་དང་བཅས་པ་ལ་མལ་བཅའ་བར་བྱའོ། །
ཁྲིའི་སྟེང་དུ་ཁྲི་བཞག་པའི་ཁྲི་བརྩེགས་མའི་སྟེང་དུ་དགེ་སློང་འདུག་པར་མི་བྱའོ། །

འདུག་ན་ཉེས་བྱས་ཞེས་འགྲེལ་ཆུང་ལས་སོ། །གཉིས་པ་ཡན་ལག་གི་མཚན་ཉིད་ལ་
བཞི་ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་
ལྷག་པ་འཚོལ་བས་ཉེས་པ་ཁྲི་རྐང་ཚད་ལས་ལྷག་པར་བྱས་པ་ལས་ལྟུང་བྱེད་དུ་བཅས་སོ། །
གཉིས་པ་དགག་བྱ་ནི། དོན་དང་བྱ་བ་མང་བ་དང་། དགེ་འདུན་གྱི་ཡོ་བྱད་ཆུད་ཟོས་པར་
འགྱུར་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་དགེ་འདུན་དབང་བའི་ཤིང་
གི་ཁྲིའམ་ཁྲིའུ་རུང་བ་ཚད་ལྡན་རྐང་པ་ཚད་ལས་ལྷག་པ་རང་ངམ་རང་གི་ངག་གིས་
བསྐོས་པ་གཞན་གྱིས་བཟོ་བྱས་ཏེ་ཟིན་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ནི། ཚད་ལས་ལྷག་པར་བྱེད་དམ་བྱེད་དུ་འཇུག་པ་ལའོ། །གཉིས་པའི་འོག་
མ་གསུམ་པོ་དག་ལ་ཡང་ངོ་། །ཁྲིའམ་ཁྲིའུ་དག་གིའོ། །དགེ་འདུན་གྱིའོ། །འོག་མ་ལ་
ཡང་ངོ་། །རྐང་པ་དག་གིའོ། །དེ་དག་གི་ཚད་ནི་བུ་གར་གཞུག་པའི་ཕྱོགས་མ་གཏོགས་
པར་ཁྲུ་གང་ངོ་། །བདེ་བར་གཤེགས་པའི་སུམ་ཆས་སོ། །འོག་མ་དག་ལ་ཡང་ངོ་། །ཞེས་
གསུངས་ཏེ། གང་ལ་ཁྲིའི་རྐང་པ་འཆོས་པའི་ལྟུང་བྱེད་དུ་འགྱུར་ཞེ་ན། ཁྲིའམ་ཁྲིའུའི་
རྐང་པ་ཚད་ལས་ལྷག་པར་དགེ་སློང་རང་གིས་བཟོ་བྱེད་དམ་གཞན་ལ་བྱེད་དུ་འཇུག་པ་
ལ་ལྟུང་བྱེད་དུ་འགྱུར་བའོ། །བསླབ་པའི་གཞི་འདི་ལ་ལྟོས་ནས་གཉིས་པ་ཤིང་བལ་
གྱིས་གོས་པར་བྱས་པའི་འོག་མ་གདིང་གཡན་རས་ཆེན་གསུམ་པོ་དག་ལ་ཡང་རང་རང་
གི་ཚད་ལས་ལྷག་པར་བྱེད་དམ་བྱེད་དུ་འཇུག་པ་ལ་ལྟུང་བྱེད་འབྱུང་ངོ༌། །ལྟུང་བྱེད་
འདིར་འགྱུར་གྱི་ཚད་ལྷག་པ་ནི་ཁྲིའམ་ཁྲིའུ་དག་གི་རྐང་པ་ཚད་ལས་ལྷག་པར་བྱེད་དམ་
བྱེད་དུ་བཅུག་ན་ལྟུང་བྱེད་འབྱུང་བའོ། །འདིའི་ཚད་ལྷག་གི་ཚད་ལ་བྱ་ཊཱིཀ་དང་ཕྱུ་བ་ཆོས་
སེང་གི་སོར་འགྲེལ་སོགས་སུ་ཁྲུ་གང་ལས་སོར་ཕྱེད་ཀྱིས་ལྷག་པ་ཞེས་གསུངས་སོ། །དེ་
ཡང་ཁྲིའམ་ཁྲིའུ་དེ་དགེ་འདུན་གྱི་ཡིན་ན་ལྟུང་བྱེད་དུ་འགྱུར་བའོ། །གང་ཟག་གི་ལ་ནི་
ཉེས་བྱས་སུ་འགྱུར་རོ་ཞེས་རྣམ་འབྱེད་འགྲེལ་ལས་སོ། །བསླབ་པའི་གཞི་འདིའི་འོག་མ་
ཤིང་བལ་གྱིས་གོས་པར་བྱས་པ་ལ་ཡང་ཁྲིའམ་ཁྲིའུ་དག་ལའོ། །དགེ་འདུན་གྱིའོ་ཞེས་

སྦྱར་ཏེ་དགེ་འདུན་གྱི་ཁྲིའམ་ཁྲིའུ་དག་ལ་ཤིང་བལ་གྱིས་གོས་པར་བྱས་ན་ལྟུང་བྱེད་
འབྱུང་ངོ༌། །གང་ཟག་གི་གནས་མལ་ལ་གོས་པར་བྱས་ན་ནི་ཉེས་བྱས་སོ། །གང་གི་ཚད་
ལས་ལྷག་ན་ཁྲི་རྐང་འཆོས་པའི་ལྟུང་བྱེད་དུ་འགྱུར་ཞེ་ན། ཁྲིའམ་ཁྲིའུ་དེའི་རྐང་པ་དག་
གི་ཚད་ལས་ལྷག་ནའོ། །རྐང་པ་དེ་དག་གི་ཚད་ནི་ཁྲིའུའམ་ཁྲི་དངོས་ཀྱི་བུ་གར་ཁྲིའུའི་
རྐང་པའམ་ཁྲི་རྐང་གཞུག་པའི་རྐང་པ་དེའི་རྩེ་མོའི་ཕྱོགས་མ་གཏོགས་པར་རྐང་པའི་
སྲིད་ཀྱི་ཚད་ཁྲུ་གང་ངོ༌། །ཁྲུའི་ཚད་ཇི་ལྟ་བུ་ཞེ་ན། བདེ་བར་གཤེགས་པའི་ཁྲུའི་སུམ་
ཆས་གཞལ་བར་བྱ་དགོས་སོ། །དེས་ན་བདེ་བར་གཤེགས་པའི་ཁྲུའི་སུམ་ཆ་ནི་བདེ་བར་
གཤེགས་པའི་སོར་བརྒྱད་ཡིན་ལ་དེ་ཉིད་རྡུལ་ཁྲུ་གཅིག་ཏུ་བརྩིས་ནས། དེས་གཞལ་བ་
ཡིན་གྱི་དགེ་སློང་རང་རང་གི་ལག་ཁྲུ་དང་ལུས་ཁྲུས་གཞལ་བ་ནི་མ་ཡིན་ནོ། །བསླབ་
པའི་གཞི་འོག་མ་ཤིང་བལ་གྱིས་གོས་པར་བྱས་པ་དང་བདེ་བར་གཤེགས་པའི་ཆོས་གོས་
ཀྱི་ཚད་ལས་གྱུར་པ་མ་གཏོགས་པ་གདིང་བ་དང་གཡན་པ་དགབ་པ་དང་དབྱར་གྱི་རས་
ཆེན་གསུམ་པོ་དག་ལ་ཡང་ངོ་སྟེ་ཁྲུའི་ཚད་ནི་བདེ་བར་གཤེགས་པའི་ཁྲུའི་སུམ་ཆས་
གཞལ་བར་བྱའོ། །དེས་ན་གདིང་བ་བྱེད་ན་ཡང་རང་རང་གི་ལག་ཁྲུ་དང་ལུས་ཁྲུས་མི་
གཞལ་བར་རྡུལ་ཁྲུས་གཞལ་དགོས་ཤིང༌། དེ་ཡང་སོར་ཕྱེད་ཙམ་གྱིས་ཆུང་ན་བྱིན་
རླབས་མི་ཆགས་པས་ལེགས་པར་བཅལ་ནས་བྱེད་པ་གལ་ཆེའོ། །ཁྲི་རྐང་འཆོས་པའི་
ལྟུང་བྱེད་དོ།། །།
གཉིས་པ་གནོད་པ་ལས་གྱུར་པ་ཤིང་བལ་གྱིས་གོས་པར་བྱེད་པའི་ལྟུང་བ་ལ་བཞི་ལས།
དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་ཞེ་དཀུས་ཉེས་
པ་དགེ་འདུན་གྱི་གནས་མལ་ལ་ཤིང་བལ་གྱིས་གོས་པར་བྱས་པ་ལས་ལྟུང་བྱེད་དུ་
བཅས་སོ། །གཉིས་པ་དགག་བྱ་ནི། དོན་དང་བྱ་བ་མང་བ་དང་། གཞན་གྱི་གོས་ལ་
སོགས་པ་ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་ངམ་རང་
གི་ངག་གིས་བསྐོས་པ་གཞན་གྱིས་དགེ་འདུན་དབང་བའི་གནས་མལ་རུང་བ་ཚད་ལྡན་

ལ་ཤིང་བལ་གྱིས་གྲགས་སྡེའི་ཚད་དུ་ཆོག་པར་གོས་པར་བྱས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ནི། ཤིང་བལ་གྱིས་གོས་པར་བྱས་པ་ལའོ། །རང་
ངམ་བསྐོས་པས་སོ། །ཤིང་བལ་ནི་ལྔ་སྟེ། ཤལ་མ་ལའི་དང་། ཨརྐའི་དང་། ཀ་ཤིའི་དང་།
སྨྲ་བའི་དང་། ཨེར་ཀའི་འོ། །ཞེས་གསུངས་ཏེ། གང་ལ་ཤིང་བལ་གྱིས་གོས་པར་བྱས་
པའི་ལྟུང་བྱེད་དུ་འགྱུར་ཞེ་ན། དགེ་འདུན་གྱི་གནས་མལ་ཁྲི་དང་ཁྲིའུ་ལ་སོགས་པ་དག་
ལ་ནང་ཚངས་ཅན་གྱི་སྟན་རལ་བ་སོགས་ལས་བྱུང་བའི་ཤིང་བལ་གྱིས་གོས་པར་བྱས་
པ་ལ་ལྟུང་བྱེད་དུ་འགྱུར་བའོ། །ཅི་རང་ཉིད་ཀྱིས་གོས་པར་བྱས་པའམ་ཞེ་ན། དགེ་སློང་
རང་ངམ་གཞན་བསྐོས་པས་གོས་པར་བྱས་པས་སོ། །ཤིང་བལ་ནི་ལྔ་སྟེ། ཤིང་ཤལ་མ་
ལའི་བལ་དང་། ཤིང་ཨུཀའི་བལ་དང་། འདི་ཤིང་ནིམ་པ་ཡིན་པར་བཤད་པ་ཡོད་དོ། །
ཤིང་ཀ་ཤིའི་བལ་དང༌། ཤིང་སྤྲ་བའི་བལ་དང༌། ཤིང་ཨེར་ཀའི་བལ་དང་ལྔའོ། །དེ་
ཡང་གསོ་སྦྱོང་གི་གཞིའི་སྐབས་ཀྱི་ཤེར་འབྱུང་གི་འགྲེལ་པར་ཨེར་ཀ་ལ་ལྕང་མ་ཞེས་
གསུངས་སོ། །ཀུན་བཏུས་ལས། ལུས་དང་གོས་ལ་མི་གནོད་པ་ལ་ཉེས་བྱས་སོ། །ཞེས་
ལུས་དང་གོས་སོགས་ལ་མི་གནོད་པའི་ཤིང་བལ་གྱིས་ནི་གོས་པར་བྱས་ཀྱང་ཉེས་བྱས་
ལས་མི་འབྱུང་བར་གསུངས་སོ། །ཤིང་བལ་གྱིས་གོས་པར་བྱས་པའི་ལྟུང་བྱེད་དོ།། །། །
ལྔ་པ་གོས་བཟོ་སྒྲུབ་པ་ལས་གྱུར་པ་ལ་བཞི། གདིང་བ་དང་། གཡན་པ་དགབ་པ་དང་།
རས་ཆེན་དང་། ཆོས་གོས་ཚད་ལྷག་ལས་གྱུར་པའི་ལྟུང་བའོ། །དང་པོ་ལ་བཞི་ལས།
དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་དགེ་སློང་རབ་ཏུ་མང་པོས་ཉོན་མོངས་
པ་ཚད་མི་ཤེས་པས་ཉེས་པ་གདིང་བ་ཚད་ལས་ལྷག་པར་བྱས་པ་ལས་ལྟུང་བྱེད་དུ་བཅས་
སོ། །གཉིས་པ་དགག་བྱ་ནི། བྱ་བ་སོ་སོ་དང་འབྲེལ་ནས་དོན་དང་བྱ་བ་མང་བ་དང༌།
འདོད་པ་ཆེ་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་ལ་གདིང་བ་རུང་
བ་རང་ངམ་རང་གི་ངག་གིས་བསྐོས་པ་གཞན་གྱིས་སོར་ཕྱེད་ཡན་ཆད་ཚད་ལས་ལྷག་
པར་བྱས་ཏེ་ཟིན་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་

ལས། དང་པོ་ཡན་ལག་གི་མཚན་ཉིད་ནི། གདིང་བའིའོ། །འདིའི་ཚད་ནི་སྲིད་དུ་ཁྲུ་
གསུམ་མོ། །མི་ཆོག་ན་ཁྲུ་ཕྱེད་དང་དོ་མན་ཆད་བསྐྱེད་དོ། །འདིའི་ཞེང་དུ་ནི་ཁྲུ་དོ་དང་
སོར་དྲུག་གོ །ཞེས་གསུངས་ཏེ། གང་ལ་གདིང་བའི་ལྟུང་བྱེད་དུ་འགྱུར་ཞེ་ན། གདིང་
བའི་ཚད་ལས་ལྷག་པར་བྱེད་དམ་བྱེད་དུ་བཅུག་པ་ལ་ལྟུང་བྱེད་དུ་འགྱུར་བའོ། །གདིང་
བའི་ཚད་ཅི་ཙམ་ཞེ་ན། གདིང་བ་འདིའི་ཚད་ནི་སྲིད་དུ་ཁྲུ་གསུམ་མོ། །ཁྲུ་གསུམ་གྱིས་མི་
ཆོག་ན་ཁྲུ་ཕྱེད་དང་དོ་མན་ཆད་ཅི་ཙམ་དགོས་པ་དེ་ཙམ་བསྐྱེད་དོ། །གདིང་བ་འདིའི་
ཞེང་གི་ཚད་དུ་ནི་ཁྲུ་དོ་དང་སོར་དྲུག་གོ །གཉིས་པ་སེལ་བ་ནི། དེ་ཆུང་ངུ་ལ་བྱིན་གྱིས་
རློབ་ན་ཉེས་བྱས་སོ། །འོག་མ་གཉིས་ལ་ཡང་ངོ་། །ཞེས་གསུངས་ཏེ། གདིང་བའི་ཆུ་ཞེང་
གི་ཚད་ཇི་སྐད་བཤད་པ་དེ་ལས་སོར་ཕྱེད་ཡན་ཆད་ཀྱིས་ཆུང་ངུ་ལ་བྱིན་གྱིས་རློབ་ན་བྱིན་
རླབས་མི་ཆགས་ལ་ཉེས་བྱས་སོ། །དེ་ལྟར་གདིང་བ་སོར་ཕྱེད་ཙམ་གྱིས་ཆུང་ན་བྱིན་
རླབས་མི་ཆགས་པས་དེང་སང་འགའ་རེས་དྲིལ་གདན་ཙམ་བཟུང་ནས་གདིང་བའི་ཚབ་
བྱེད་པ་ནི་གདིང་བའི་གོ་མི་ཆོད་པས་ངལ་བ་ཙམ་དུ་ཟད་དོ། །གདིང་བ་འདིའི་འོག་མ་
གཡན་པ་དགབ་པ་དང་། དབྱར་གྱི་རས་ཆེན་གཉིས་ལ་ཡང་ཚད་ལས་ཆུང་བ་ལ་བྱིན་
གྱིས་རློབ་ན་བྱིན་རླབས་མི་ཆགས་ལ་ཉེས་བྱས་འབྱུང་ངོ༌། །གདིང་བ་ཚད་ལས་ལྷག་པ་
ལས་གྱུར་པའི་ལྟུང་བྱེད་དོ།། །།
གཉིས་པ་གཡན་པ་དགབ་པ་ལས་གྱུར་པ་ལ་བཞི་ལས། དང་པོ་གླེང་གཞི་ནི། ཡུལ་
མཉན་ཡོད་དུ་གང་ཟག་དགེ་སློང་རབ་ཏུ་མང་པོས་ཉོན་མོངས་པ་ཚད་མི་ཤེས་པས་ཉེས་
པ་གཡན་པ་དགབ་པ་ཚད་ལས་ལྷག་པར་བྱས་པ་ལས་ལྟུང་བྱེད་དུ་བཅས་སོ། །གཉིས་
པ་དགག་བྱ་སྔ་མ་དང་འདྲའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་ལ་
གཡན་པ་དགབ་པ་རུང་བ་རང་ངམ་རང་གི་ངག་གིས་བསྐོས་པ་གཞན་གྱིས་སོར་ཕྱེད་
ཡན་ཆད་ཚད་ལས་ལྷག་པར་བྱས་ཏེ་ཟིན་པ་ལས་གྱུར་པའི་ལྟུང་བ་དངོས་གཞིའོ། །བཞི་
པ་གཞུང་དོན་ནི། གཡན་པ་དགབ་པའིའོ། །ཁྲུ་དྲུག་དང་གསུམ་མོ། །ཞེས་གསུངས་ཏེ།

གང་ལ་གཡན་པ་དགབ་པའི་ལྟུང་བྱེད་དུ་འགྱུར་ཞེ་ན། གཡན་པ་དགབ་པའི་ཚད་ལས་
ལྷག་པར་བྱེད་དམ་བྱེད་དུ་འཇུག་པ་ལ་ལྟུང་བྱེད་དུ་འགྱུར་བའོ། །གཡན་དགབ་ཀྱི་ཚད་
ནི། སྲིད་དུ་ཁྲུ་དྲུག་དང་ཞེང་དུ་ཁྲུ་གསུམ་མོ། །གཡན་པ་དགབ་པ་ཚད་ལས་ལྷག་པ་
ལས་གྱུར་པའི་ལྟུང་བྱེད་དོ།། །།
གསུམ་པ་དབྱར་གྱི་རས་ཆེན་ལས་གྱུར་པ་ལ་བཞི་ལས། དང་པོ་གླེང་གཞི་ནི། ཡུལ་
མཉན་ཡོད་དུ་གང་ཟག་དགེ་སློང་རབ་ཏུ་མང་པོས་ཉོན་མོངས་པ་ཚད་མི་ཤེས་པས་ཉེས་
པ་རས་ཆེན་ཚད་ལས་ལྷག་པར་བྱས་པ་ལས་ལྟུང་བྱེད་དུ་བཅས་སོ། །གཉིས་པ་དགག་
བྱ་ནི་སྔ་མ་དང་འདྲའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་ལ་རས་ཆེན་
རུང་བ་རང་ངམ་རང་གི་ངག་གིས་བསྐོས་པ་གཞན་གྱིས་སོར་ཕྱེད་ཡན་ཆད་ཚད་ལས་
ལྷག་པར་བྱས་ཏེ་ཟིན་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི།
དབྱར་གྱི་རས་ཆེན་གྱིའོ། །དགུ་དང་གསུམ་དང་སོར་བཅོ་བརྒྱད་དོ། །ཞེས་གསུངས་ཏེ།
གང་ལ་དབྱར་གྱི་རས་ཆེན་ལས་གྱུར་པའི་ལྟུང་བྱེད་དུ་འགྱུར་ཞེ་ན། དབྱར་གྱི་རས་ཆེན་
གྱི་ཚད་ལས་ལྷག་པ་བྱེད་དམ་བྱེད་དུ་འཇུག་པ་ལ་ལྟུང་བྱེད་དུ་འགྱུར་བའོ། །དེའི་ཚད་ནི་
སྲིད་དུ་ཁྲུ་དགུ་དང་ཞེང་དུ་ཁྲུ་གསུམ་དང་སོར་བཅོ་བརྒྱད་དོ། །གདིང་བ་སོགས་དེ་
གསུམ་པོ་མ་ཟིད་ཆོས་གོས་གསུམ་ལས་གཞན་པའི་འཚོ་བའི་ཡོ་བྱད་ཚད་ལས་ལག་ན་
ལྟུང་བྱེད་དུ་འགྱུར་ཏེ། དབང་དུ་བྱ་བའི་དགག་བྱ་ལ་བྱེ་བྲག་མེད་པའི་ཕྱིར་ཞེས་བྱ་
འདུལ་འཛིན་སོགས་མཁས་པ་དུ་མས་གསུངས་སོ། །ཆོས་གོས་གསུམ་རང་རང་གི་ཚད་
ལས་ལྷག་པ་ནས་བདེ་བར་བཤེགས་པའི་ཆོས་གོས་སུ་མ་ལོངས་པའི་བཟོ་བྱས་པ་
ཐམས་ཅད་ལ་ཉེས་བྱས་ལས་མི་བསྐྱེད་པ་ནི་དེ་གསུམ་རྟགས་ཉམས་པ་སྲུང་བའི་ཆ་ནས་
དགོས་པ་ཆེ་བའི་ཕྱིར་རོ། །དབྱར་གྱི་རས་ཆེན་ལས་གྱུར་པའི་ལྟུང་བྱེད་དོ།། །།
བཞི་པ་བདེ་བར་གཤེགས་པའི་ཆོས་གོས་ཀྱི་ཚད་བྱས་པ་ལས་གྱུར་པའི་ལྟུང་བ་ལ་བཞི་
ལས། དང་པོ་གླེང་གཞི་ནི། ཡུལ་མཉན་ཡོད་དུ་གང་ཟག་ཉེ་དགས་ཉོན་མོངས་པ་བླ་མ་

ལྟར་འཆོས་པར་འདོད་པས་ཉེས་པ་བདེ་བར་གཤེགས་པའི་ཆོས་གོས་ཀྱི་ཚད་དུ་ཆོས་
གོས་བཟོ་བྱེད་དུ་བཅུག་པ་ལས་ལྟུང་བྱེད་དུ་བཅས་སོ། །གཉིས་པ་དགག་བྱ་ནི། བླ་མ་
ལྟར་འཆོས་པ་དང་། དོན་དང་བྱ་བ་མང་བའོ། །གསུམ་པ་ངོ་བོ་ནི། བཅས་ལྡན་དགེ་སློང་
གིས་རང་ལ་ལུས་བོངས་སངས་རྒྱས་ཀྱི་སྐུ་ལུས་ཙམ་མེད་པར་བདེ་བར་གཤེགས་པའི་
ཆོས་གོས་ཀྱི་ཚད་དམ་དེ་བས་ལྷག་པའི་རུང་བའི་ཆོས་གོས་གསུམ་ལས་གང་ཡང་རུང་བ་
རང་ངམ་རང་གི་ངག་གིས་བསྐོས་པ་གཞན་གྱིས་བཟོ་བྱས་ཏེ་ཟིན་པ་ལས་གྱུར་པའི་ལྟུང་
བ་དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི།
སྟོན་པ་རང་གི་ཁྲུ་ལྔ་དང་གསུམ་པའི་ཆོས་གོས་སོ། །དེའི་ལུས་ཙམ་མེད་པར་དེའི་ཚད་
དམ་ལྷག་པའི་ཆོས་གོས་བྱེད་དམ་བྱེད་དུ་འཇུག་པ་ལའོ། །ཞེས་གསུངས་ཏེ། བདེ་བར་
གཤེགས་པའི་ཆོས་གོས་ཀྱི་ཚད་ནི་སྲིད་དུ་སྟོན་པ་སངས་རྒྱས་རང་གི་ཁྲུ་ལྔ་སྟེ་ཕལ་བའི་
བཅོ་ལྔ་དང་ཞེང་དུ་སྟོན་པའི་ཁྲུ་གསུམ་སྟེ་མི་ཕལ་བའི་ཁྲུ་དགུ་པའི་ཆོས་གོས་སོ། །གང་
བྱས་ན་འདིའི་ལྟུང་བྱེད་དུ་འགྱུར་ཞེ་ན། དགེ་སློང་རང་ལ་བདེ་བར་གཤེགས་པ་དེའི་སྐུ་
ལུས་ཙམ་མེད་པར་བདེ་བར་གཤེགས་པ་དེའི་ཆོས་གོས་ཀྱི་ཚད་དམ་ཚད་དེ་བས་ལྷག་
པའི་ཆོས་གོས་དགེ་སློང་རང་གིས་བཟོ་བྱེད་དམ་གཞན་བྱེད་དུ་འཇུག་པ་ལ་ལྟུང་བྱེད་དུ་
འགྱུར་བའོ། །ཊི་ཀ་ལས། བདེ་བར་གཤེགས་པའི་ཆོས་གོས་བས་ནི་ཆུང་ལ་རང་གི་ལུས་
ལས་ཆེ་བའི་ཆོས་གོས་བྱེད་དམ་བྱེད་དུ་འཇུག་པ་ལ་ནི་ཉེས་བྱས་སོ། །གང་ལ་བདེ་བར་
གཤེགས་པའི་སྐུའི་ཚད་ཙམ་མམ་དེ་ལས་ལྷག་པའི་ལུས་ཡོད་པ་དེས་རང་གི་ཁྲུ་ལྔ་དང་
གསུམ་ལས་ལྷག་པའི་ཆོས་གོས་སུམ་འགྱུར་དང་བཞི་འགྱུར་ལ་སོགས་པ་བྱེད་དམ་བྱེད་
དུ་འཇུག་ན་ལྟུང་བྱེད་དོ། །སུམ་འགྱུར་དུ་མ་ཆོག་པ་མན་ཆད་ཉིས་འགྱུར་ཡན་ཆད་བྱེད་
པ་ལ་ནི་ཉེས་བྱས་སུ་འགྱུར་བར་འདིར་དོན་ཅི་རིགས་པར་སྦྱར་རོ། །ཞེས་སོ། །གཉིས་
པ་བསླབ་བྱ་ནི། དེ་བཅང་བར་མི་བྱའོ། །ཞེས་གསུངས་ཏེ། བདེ་བར་གཤེགས་པའི་ཆོས་
གོས་ཀྱི་ཚད་དམ་དེ་བས་ལྷག་པ་དེ་ལུས་དང་འབྲེལ་ནས་སམ་ལུས་དང་མ་འབྲེལ་བས་

སམ་བྱིན་གྱིས་བརླབས་ནས་སམ་བྱིན་གྱིས་མ་བརླབས་ནས་སམ་གཞན་ལ་རྣམ་པར་
བརྟགས་ནས་སམ་མ་བརྟགས་པར་ཡང་བཅུང་བར་མི་བྱའོ། །སྐབས་འདིར་མཚོ་ཊིཀ་
ལས་གོས་དེ་གང་ཟག་གམ་དགེ་འདུན་ལ་ཕུལ་ཏེ་ལྟུང་བ་ཕྱིར་བཅོས་པར་བྱའོ། །བཅང་
བཞིན་དུ་ལྟུང་བ་མཐོལ་ཚངས་བྱས་ཀྱང་ཚངས་པར་མི་འགྱུར་རོ་ཞེས་འགྲེལ་ཆུང་ལས་
བཤད་དོ་ཞེས་གསུངས་ཀྱང་། རང་འགྲེལ་དང་ཊི་ཀ་སོགས་ལས་བཅང་མི་རུང་བར་
གོས་གཞིས་སྒྲུབ་པ་ཙམ་ལས་ཕྱིར་བཅོས་ལ་མ་སྦྱར་ལ། གལ་ཏེ་དེ་ལྟར་ཕྱིར་བཅོས་ལ་
སྦྱར་ན་སྤང་ལྟུང་དུ་མི་འགྱུར་རམ་དཔྱད་པར་བྱའོ། །བྱ་ཊིཀ་ལས། འདིའི་རྗེས་སུ་
འབྲངས་ནས་བླ་མ་ལྟར་འཆོས་པ་གཞན་ཐམས་ཅད་ཀྱང་སྤང་དགོས་པར་བསྟན་ཏོ་ཞེས་
གསུངས་སོ། །དེས་ན་ཡུལ་དུས་དང་བསྟུན་ནས་རང་ལ་འོས་ཤིང་མཐུན་པའི་གོས་བསྒོ་
ཞིང་རང་གིས་བསྒྲུབ་འོས་པའི་བྱ་བ་དག་ལ་འཇུག་པ་ལས་གཞན་གོང་མ་ལ་འོས་པའི་
གོས་བསྒོ་བ་དང་བླ་མ་ལྟར་འཆོས་པའི་སྤྱོད་པ་བྱེད་ན་ལྟུང་བར་འགྱུར་བས་སྤང་བར་
བྱའོ། །བདེ་བར་གཤེགས་པའི་ཆོས་གོས་ཀྱི་ཚད་དམ་དེ་ལས་ལྷག་པར་བྱས་པ་ལས་
གྱུར་པའི་ལྟུང་བྱེད་དོ། །དམ་ཆོས་འདུལ་བའི་ལྟུང་བྱེད་འབའ་ཞིག་ཏུ་གྱུར་པ་རྣམས་
རྫོགས་སོ།། །།
བཞི་པ་སོ་སོར་བཤགས་པའི་སྡེ་ལ་གཉིས། དགེ་སློང་མའི་གཞི་ལས་གྱུར་པ་དང་། ཁྱིམ་
པའི་གཞི་ལས་གྱུར་པའོ། །དང་པོ་ལ་གཉིས། དགེ་སློང་མ་ལས་ཟས་ལེན་པའི་སོར་
བཤགས་དང་། མ་བཟློག་པར་ཟ་བའི་སོར་བཤགས་སོ། །དང་པོ་ལ་བཞི་ལས། དང་པོ་
གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་ཉེ་དགས་ཉོན་མོངས་པ་བགམ་གཞུག་
གིས་མཐོ་འཚམས་འདོད་ཀྱིས་ཉེས་པ་དགེ་སློང་མ་ཉེ་དུ་མ་ཡིན་པ་ཨུཏྤ་ལའི་མདོག་ལས་
ཟས་བླངས་པ་ལས་སོ་སོར་བཤགས་པར་བྱ་བར་བཅས་སོ། །གཉིས་པ་དགག་བྱ་ནི།
ཆགས་པའི་རྐྱེན་བྱས་ཏེ་རང་རིགས་ཀྱི་བསླབ་པ་ལ་གནོད་པ་དང༌། འཚོ་བ་ལ་གནོད་
པའོ། །གསུམ་པ་ངོ་བོ་ལ། སོར་བཤགས་སྤྱིའི་ལྟུང་བའི་ངོ་བོ་ནི། བསྙེན་པར་རྫོགས་

པའི་རྒྱུད་ཀྱི་བཅས་འགལ་གྱི་ལྟུང་བ་དངོས་གཞི་རྫོགས་པ་གང་ཞིག སོར་བཤགས་ཀྱི་
མིང་རིགས་བརྗོད་པས་ཕྱིར་བཅོས་ན་འདག་ཏུ་རུང་བའོ། །སྐབས་འདི་ཉིད་ཀྱི་ལྟུང་བའི་
ངོ་བོ་ནི། བཅས་ལྡན་དགེ་སློང་གྲོང་ངམ་གྲོང་གི་ཉེ་འཁོར་རམ་ལམ་པོ་ཆེའམ་ལམ་པོ་
ཆེའི་ཉེ་འཁོར་ན་འདུག་པས་ཉེ་དུ་མ་ཡིན་པའི་དགེ་སློང་མ་གནས་དེ་བཞི་གང་ཡང་རུང་
བ་ན་འདུག་པ་ལ་མོ་རང་ཉིད་ཀྱིས་བཟའ་བའི་ཆེད་དུ་བསྒྲུབས་པའི་དུས་རུང་གི་ཟས་
རུང་བ་ཚད་ལྡན་དགེ་སློང་མ་རང་དང་འབྲེལ་བར་གནས་པ་དེ་ངག་གི་རིག་བྱེད་ཀྱིས་
བླངས་ཏེ་ཟོས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་
ལས། དང་པོ་ཡན་ལག་གི་མཚན་ཉིད་ནི། ཤེས་གཙོའོ། །དགེ་སློང་མ་ཉེ་དུ་མ་ཡིན་པ་
ཉིད་ལའོ། །རང་གིས་མི་འབྲིམ་པར་བསྒྲུབས་པའི་བཅའ་བ་དང་བཟའ་བ་བདག་ཉིད་
གྲོང་ན་འདུག་པས་བླངས་ཏེ་ཟོས་ནའོ། །ཞེས་གསུངས་ཏེ། འདི་ལ་བྱེད་པ་པོ་གང་ཞེ་ན།
འདུ་ཤེས་གཙོ་ཆེར་བྱེད་པ་པོའོ། །ཡུལ་གང་ལ་འདུ་ཤེས་གཙོ་ཞེ་ན། ཟས་ལེན་པའི་ཡུལ་
དགེ་སློང་མ་དགེ་སློང་རང་གི་ཉེ་དུ་མ་ཡིན་པ་ཉིད་ལ་ཤེས་གཙོའོ། །ཅི་ཞིག་བྱས་ན་ལྟུང་
བ་འདིར་འགྱུར་ཞེ་ན། ཉེ་དུ་མ་ཡིན་པའི་དགེ་སློང་མ་གྲོང་ངམ་གྲོང་གི་ཉེ་འཁོར་རམ་
ལམ་པོ་ཆེའམ་ལམ་པོ་ཆེའི་ཉེ་འཁོར་ན་འདུག་པས་རང་གི་ལག་གིས་གཞན་ལ་མི་
འབྲིམ་པར་ཏེ་གཞན་དགེ་སློང་སོགས་ལ་འབྲིམ་པའི་ཆེད་དུ་བསྒྲུབས་པ་མ་ཡིན་པར་
དགེ་སློང་མ་རང་ཉིད་ཟ་བའི་དོན་དུ་བསྒྲུབས་པའི་བཅའ་བ་དང་བཟའ་བ་དེ་དགེ་སློང་
བདག་ཉིད་གྲོང་ན་འདུག་པས་རང་གི་ལག་གིས་བླངས་ཏེ་ཟོས་ན་སོ་སོར་བཤགས་པར་
བྱ་བའི་ལྟུང་བ་དངོས་གཞིའོ། །དེ་ཡང་འགྲེལ་ཆུང་ལས། དགེ་སློང་མ་ཉིད་ཀྱིས་ལག་
ནས་ཀྱང་བྱིན་དགེ་འདུན་ཕལ་མོ་ཆེ་མཆོད་སྟོན་གསོལ་བ་ལ་དགེ་སློང་མས་བྲིམས་པ་
ཡང་མ་ཡིན་པར་དགེ་སློང་མ་གྲོང་བར་ན་སློང་ཞིང་འདུག་པ་ལས་བཟའ་བ་དང་བཅའ་
བ་གང་རུང་དགེ་སློང་མའི་ལག་ནས་བླངས་ཏེ་ཟོས་ན་མཐོལ་བར་འགྱུར་རོ། །ཞེས་
གསུངས་སོ། །དེ་ལ་མཐོལ་བར་འགྱུར་ཞེས་པ་ནི་སོ་སོར་བཤགས་པར་འགྱུར་ཞེས་པའི་

དོན་ནོ། །རྩ་བར་གྲོང་ན་འདུག་པས་ཞེས་པས་ནི་གྲོང་གི་ཉེ་འཁོར་ན་འདུག་པས་བླངས་
ཏེ་ཟོས་ན་ཡང་དངོས་གཞིར་འགྱུར་བ་མཚོན་ནོ། །དེ་བཞིན་དུ་ཊི་ཀ་ལས། དགེ་སློང་
ལམ་པོ་ཆེ་ན་འདུག་པས་དགེ་སློང་མ་གང་ཡང་རུང་བ་ན་འདུག་པ་དེ་ལས་བཅའ་བ་དང་
བཟའ་བ་ལེན་ཞིང་ཟ་བར་བྱེད་ན་དངོས་གཞིར་འགྱུར་རོ། །ཞེས་གསུངས་ཤིང་དེས་ལམ་
པོ་ཆེའི་ཉེ་འཁོར་ན་འདུག་པ་ལས་བླངས་ཏེ་ཟོས་ན་ཡང་དངོས་གཞིར་འགྱུར་བར་མཚོན་
ནོ། །གཉིས་པ་སེལ་བ་ནི། དབྱར་ཁང་ནི་གྲོང་ཉིད་མ་ཡིན་ནོ། །དགེ་སློང་གི་གནས་ཀྱང་
མ་ཡིན་ནོ། །ནམ་མཁའ་ནི་ཕྱེད་ཉིད་དོ། །འཇོག་པར་བྱེད་པའི་དགེ་སློང་མ་ཉེ་བར་མི་
གནས་ན་བཞག་པ་ལེན་པ་ནི་དེ་ལས་མ་ཡིན་ནོ། །ཞེས་གསུངས་ཏེ། དགེ་སློང་རང་དགེ་
སློང་མའི་དབྱར་ཁང་ན་འདུག་པས་དགེ་སློང་མ་གོང་སྨོས་ཀྱི་གྲོང་སོགས་གནས་དེ་བཞི་
གང་ཡང་རུང་བ་ན་འདུག་པ་ལས་ཟས་བླངས་ཏེ་ཟ་ན་ཅིར་འགྱུར་ཞེ་ན། དགེ་སློང་མའི་
དབྱར་ཁང་སྟེ་གཙུག་ལག་ཁང་ནི་གྲོང་དང་འདྲ་བ་ཉིད་མ་ཡིན་པས་ལྟུང་བ་བསྐྱེད་པ་མ་
ཡིན་ནོ། །དབྱར་ཁང་གིས་དེའི་ཉེ་འཁོར་ཡང་མཚོན་པ་སྟེ། དགེ་སློང་དབྱར་ཁང་གི་ཉེ་
འཁོར་ན་འདུག་པས་དགེ་སློང་མ་གནས་བཞི་གང་རུང་ན་འདུག་པ་ལས་བླངས་ཏེ་ཟོས་
པ་ལ་ལྟུང་བ་འདི་མི་འབྱུང་ངོ༌། །དགེ་སློང་གཙུག་ལག་ཁང་ན་འདུག་པས་དགེ་སློང་མ་
གྲོང་སོགས་གནས་བཞི་གང་རུང་ན་འདུག་པ་ལས་ཟས་བླངས་ཏེ་ཟ་ན་ཅིར་འགྱུར་ཞེ་ན།
དགེ་སློང་གི་གནས་གཙུག་ལག་ཁང་ཉིད་ཀྱང་གྲོང་དང་འདྲ་བ་ཉིད་མ་ཡིན་པས་ལྟུང་བ་
བསྐྱེད་པ་མ་ཡིན་ནོ། །གཙུག་ལག་ཁང་གིས་ནི་དེའི་ཉེ་འཁོར་ཡང་མཚོན་པ་སྟེ་སྔ་མ་
བཞིན་ནོ། །དགེ་སློང་ནམ་མཁའ་ལ་འདུག་པས་དགེ་སློང་མ་གྲོང་སོགས་གནས་བཞི་
གང་རུང་ན་འདུག་པ་ལས་ཟས་བླངས་ཏེ་ཟོས་ན་ནི་ལྟུང་བ་དངོས་གཞིའི་ཕྱེད་ཉེས་བྱས་
སྐྱེད་པ་ཉིད་དོ། །དེ་བཞིན་དུ་དགེ་སློང་གྲོང་དང་གྲོང་གི་ཉེ་འཁོར་དང་ལམ་པོ་ཆེ་དང་
དེའི་ཉེ་འཁོར་བཞི་པོ་གང་ཡང་རུང་བ་ན་འདུག་པས་དགེ་སློང་མ་གནས་དེ་བཞི་ལས་
གཞན་པ་གང་ན་འདུག་པ་ལས་ཟས་བླངས་ཏེ་ཟོས་ན་ཡང་ཉེས་བྱས་སོ། །དགེ་སློང་གིས་

གྲོང་ན་འདུག་པའི་དགེ་སློབ་མ་དང་དགེ་ཚུལ་མ་ལས་ཟས་བླངས་ན་ཉེས་བྱས་འབྱུང་
བར་ཞུ་བ་ལས་གསུངས་སོ། །དགེ་སློང་མས་ཟས་གྲོང་དུ་བཞག་ནས་གཞན་དུ་སོང་སྟེ་
ཟས་འཇོག་པར་བྱེད་པའི་དགེ་སློང་མ་ཟས་ཀྱི་དྲུང་དུ་ཉེ་བར་མི་གནས་ན་གྲོང་དུ་བཞག་
པ་ཉིད་ཀྱི་ཟས་དེ་དགེ་སློང་གིས་ཉེ་བར་ལེན་པ་ནི་འཇོག་པར་བྱེད་པའི་དགེ་སློང་མ་དེ་
ལས་ལྟུང་བ་བསྐྱེད་པའི་བདག་ཉིད་དུ་བླངས་པ་མ་ཡིན་ནོ། །དེ་ཡིད་གཅུགས་པས་ལེན་
ན་ནི་ལྟུང་བ་མེད་ཅིང་དེ་ལས་གཞན་པས་ལེན་ན་མ་བྱིན་ལེན་གྱི་ཁ་ན་མ་ཐོ་བར་ཡང་
འགྱུར་ཞེས་ཊཱི་ཀ་ལས་གསུངས་སོ། །དགེ་སློང་མས་བསོད་སྙོམས་ཀྱི་ཕུད་ཕུལ་བ་བླང་
བར་བྱའོ་ཞེས་ཀུན་བཏུས་ལས་སོ། །དགེ་སློང་མ་ལས་ཟས་ལེན་པའི་སོ་སོར་བཤུགས་
པར་བྱ་བ་སྟེ་དང་པོའོ།། །།
གཉིས་པ་མ་བཟློག་པར་ཟ་བའི་སོར་བཤགས་ཀྱི་ལྟུང་བ་ལ་བཞི་ལས། དང་པོ་གླེང་གཞི་
ནི། ཡུལ་མཉན་ཡོད་དུ་གང་ཟག་དྲུག་སྡེ་དག་གིས་ཉོན་མོངས་པ་བཟློག་མི་ཕོད་པས་
ཉེས་པ་གྲལ་རིམ་དུ་མ་ཕེབས་པར་འབྲིམ་དུ་འཇུག་པའི་དགེ་སློང་མ་མ་བཟློག་པར་ཟས་
ཟོས་པ་ལས་སོ་སོར་བཤགས་པར་བྱ་བར་བཅས་སོ། །གཉིས་པ་དགག་བྱ་ནི། ཆགས་
པའི་རྐྱེན་བྱས་ཏེ་རང་རིགས་ཀྱི་བསླབ་པ་ལ་གནོད་པ་དང་། གྲོགས་ཀྱི་འཚོ་བ་ལ་གནོད་
པའོ། །གསུམ་པ་ངོ་བོ་ནི། དགེ་སློང་གསུམ་ཡན་ཆད་ཁྱིམ་པས་མགྲོན་དུ་བོས་པ་ན་རང་
གི་ཚིག་གིས་སམ་རང་གི་ཉེ་དུའི་མགྲོན་དུ་བོས་པ་མ་ཡིན་པའི་དགེ་སློང་མས་བསྒོ་
བཤམ་ཕྱིན་ཅི་ལོག་ཏུ་བྱེད་ཅིང་བསྒོར་རུང་བའི་ས་ན་གནས་པ་དེ་མ་བཟློག་པར་དུས་
རུང་གི་ཟས་རུང་བ་ཚད་ལྡན་བཅས་ལྡན་དགེ་སློང་གིས་ཟོས་པ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས། རྣམ་གཞག་དང་། བསླབ་བྱའོ། །དང་པོ་
ལ་གསུམ། ཡན་ལག་གི་མཚན་ཉིད་དམིགས་བསལ་དང་བཅས་པ་དང་། སེལ་བ་དང་
འདུ་ཤེས་བྱེད་པ་པོར་བསྟན་པའོ། །དང་པོ་ནི། དེའམ་དགེ་སློང་གཞན་ལ་འདི་བཅའ་
བའམ་བཏུང་བའམ་སྲན་ཚོད་དམ་བཟའ་བའམ་ཡང་བྱིན་ཅིག་ཅེས་བྱ་བ་ལ་སོགས་པས་

བསྒོ་བཤམ་བྱེད་པ་ལ་ཞུགས་པའི་དགེ་སློང་མ་འདུག་པ་ནི་བྱེད་པ་པོ་ཡིན་ནོ། །གལ་ཏེ་
དེའི་ཚིག་གིས་སམ་དེའི་ཉེ་དུས་མགྲོན་དུ་བོས་པ་མ་ཡིན་ནའོ། །བྱུག་རིས་སྟོན་པ་དང་མ་
བྱིན་པ་ལ་སྦྱིན་དུ་འཇུག་པ་མ་གཏོགས་སོ། །དེ་ལ་དགེ་སློང་གང་ཡང་རུང་བ་ལྷན་ཅིག་
མི་ཟ་བས་ཀྱང་རུང་བས་སྲིང་མོ་ཁྱོད་དགེ་སློང་རྣམས་ཟན་ཟོས་ཀྱི་བར་དུ་རེ་ཞིག་སྡོད་
ཅིག་ཅེས་མ་བསྒོ་བར་དགེ་སློང་གསུམ་ལ་སོགས་པ་མགྲོན་དུ་བོས་པས་ཟོས་ནའོ། །
ཁྱིམ་དུའོ། །གལ་ཏེ་ཚིག་དེ་ཉེ་བར་གདགས་སུ་རུང་ན་དངོས་གཞིའོ། །ཞེས་གསུངས་ཏེ།
འདིའི་བྱེད་པ་པོ་གང་ཞེ་ན། ལྟུང་བ་འབྱིན་པ་པོའི་དགེ་སློང་དེའམ་དགེ་སློང་གཞན་གང་
ཡང་རུང་བ་ལ་འདི་ལ་བཅའ་བ་བྱིན་ཅིག་ཅེས་པའམ་དུས་རུང་གི་བཏུང་བའམ་སྲན་
ཚོད་དམ་བཟའ་བ་བྱིན་ཅིག་ཅེས་པའམ་ཡང་བསྐྱར་ཏེ་ལྷག་པར་བྱིན་ཅིག་ཅེས་བྱ་བ་ལ་
སོགས་པས་ཟས་འདྲེན་པའི་བསྒོ་བཤུམ་བྱེད་པ་ལ་ཞུགས་པའི་དགེ་སློང་མ་འདུག་པ་ནི་
ལྟུང་བ་འདི་སྐྱེད་པའི་བྱེད་པ་པོ་ཉིད་ཡིན་ནོ། །དེ་ལྟ་བུའི་དགེ་སློང་མ་འདུག་པ་ཐམས་
ཅད་བྱེད་པ་པོ་ཡིན་ནམ་ཞེ་ན། གལ་ཏེ་བསྒོ་བཤམ་བྱེད་པའི་དགེ་སློང་མ་དེའི་ཚིག་གིས་
མགྲོན་དུ་བོས་སམ་དགེ་སློང་མ་དེའི་ཉེ་དུས་མགྲོན་དུ་བོས་པ་མ་ཡིན་ན་དེ་བྱེད་པ་པོ་
ཉིད་ཡིན་པའོ། །དེ་ལྟར་ཡིན་ན་ལྟུང་བ་མེད་པར་ལུང་ལས་གསུངས་སོ། །དམིགས་
བསལ་ནི་དགེ་སློང་མས་འདིར་ཟས་བྲིམས་ཤིག་དེའི་འོག་ཏུ་འདིར་བྲིམས་ཤིག་ཅེས་པ་
ལ་སོགས་པས་གྲལ་རིམ་བཞིན་དགེ་སློང་གི་མདུན་གྱི་བྱུག་རིས་སྟོན་པར་བྱེད་པ་དང་།
རིམ་བཞིན་འབྲིམ་ཚེ་དགེ་སློང་གང་རུང་བསྐྱུར་ནས་སྐལ་བ་མ་བྱིན་པ་ལ་དགེ་སློང་མས་
སྦྱིན་དུ་འཇུག་པ་ནི་བསྒོ་བཤམ་ཕྱིན་ཅི་ལོག་བྱས་པ་མེད་པའི་ཕྱིར་ན་དགེ་སློང་གིས་ཟོས་
ཀྱང་ལྟུང་བ་བསྐྱེད་པ་ལ་མ་གཏོགས་སོ། །དགེ་སློང་མ་དེ་ལ་མ་བསྒོས་པར་ཟོས་ན་ལྟུང་
བ་འབྱུང་ན་སུས་མ་བསྒོས་པར་ཞེ་ན། དགེ་སློང་མ་དེ་ལ་ལྟུང་བ་འབྱིན་པ་པོའི་དགེ་སློང་
དེ་དག་གམ་དེ་ལས་གཞན་པའི་དགེ་སློང་གང་ཡང་རུང་བ་སྟོན་མོ་དེའི་ནང་དུ་ཟས་ཟོས་
ཟིན་ནས་སྔར་ལངས་པ་ད་ལྟ་ལྷན་ཅིག་མི་ཟླ་བས་ཀྱང་རུང་བས་དེ་དག་གིས་སྲིང་མོ་

ཁྱོད་དགེ་སློང་རྣམས་ཟན་ཟོས་ཀྱི་བར་དུ་རེ་ཞིག་སྡོད་ཅིག་ཅེས་སོགས་བཟློག་པའི་ཚིག་
གང་རུང་གིས་མ་བསྒོ་བར་དགེ་སློང་གསུམ་ལ་སོགས་པ་མགྲོན་དུ་བོས་པས་ཟོས་ན་
ལྟུང་བ་དངོས་གཞིའོ། །གཉིས་མན་ཆད་ལ་ནི་ན་སྨད་པ་ཡིན་པས་གསུམ་ཡན་ཆད་
མགྲོན་དུ་བོས་པ་ཇི་སྙེད་ཀྱིས་ཟོས་པ་དེ་དག་ཐམས་ཅད་ལ་ཁ་ན་མ་ཐོ་བ་འདིར་འགྱུར་
བའོ་ཞེས་ཊཱི་ཀ་ལས་སོ། །གནས་གང་དུ་ཟོས་ན་ལྟུང་བར་འགྱུར་ཞེ་ན། བྲམ་ཟེ་དང་ཁྱིམ་
བདག་ལ་སོགས་པའི་ཁྱིམ་དུ་ཟོས་ན་དངོས་གཞིའོ། །ཁྱིམ་དུ་ཞེས་པ་ནི་མཚོན་པ་ཙམ་སྟེ་
སྦྱིན་བདག་ཁྱིམ་པ་ཡིན་ན་དགོན་པའི་ཐང་དང་གཙུག་ལག་ཁང་ལ་སོགས་པར་སྦྱིན་
བདག་དེས་ཟན་སྦྱར་ནས་ཟོས་ན་ཡང་དངོས་གཞིར་འགྱུར་བར་འགྲེལ་པ་རྣམས་ལས་
གསུངས་སོ། །དགེ་སློང་མ་ཐག་ཅི་ཙམ་ན་འདུག་པ་ལ་དགེ་སློང་གིས་མ་བསྒོས་ན་ལྟུང་
བ་འདིར་འགྱུར་ཞེ་ན། གལ་ཏེ་དགེ་སློང་གིས་བསྒོ་བའི་ཚིག་དེ་དགེ་སློང་མ་དེ་ལ་ཉེ་བར་
གདགས་སུ་རུང་ན་སྟེ་བསྒོར་རུང་བ་གཏམ་ཐ་མལ་པ་ཐོས་སུ་རུང་བ་ན་གནས་པ་ལ་མ་
བསྒོས་པར་ཟོས་ན་སོ་སོར་བཤགས་པར་བྱ་བའི་ལྟུང་བ་དངོས་གཞིའོ། །གཉིས་པ་ནི།
གལ་ཏེ་མི་རུང་ན་ཉེས་བྱས་ཀྱིའོ། །ཞེས་གསུངས་ཏེ། གལ་ཏེ་ཚིག་དེ་ཉེ་བར་གདགས་སུ་
མི་རུང་ན་སྟེ་བསྒོ་མི་རུང་བའི་སར་གནས་ན་མ་བསྒོས་པར་ཟོས་ན་ཉེས་བྱས་ཀྱི་བྱེད་པ་
པོའོ། །དགེ་སློང་མ་ལས་གཞན་ཁྱིམ་པ་མོ་སོགས་ཀྱིས་བསྒོ་བཤམ་ཕྱིན་ཅི་ལོག་བྱེད་པ་
མ་བཟློག་པར་ཟོས་ན་ཉེས་བྱས་འབྱུང་བར་ཞུ་བ་ལས་གསུངས་སོ། །གསུམ་པ་ནི། འདི་
ལ་བསྒོ་བ་ཉིད་དུ་རྣམ་པར་གནས་པ་ནི་ཤེས་གཙོའོ། །ཞེས་གསུངས་ཏེ། བསླབ་པའི་
གཞི་འདི་ལ་དགེ་སློང་གིས་དགེ་སློང་མ་དེ་ལ་བསྒོ་བ་ཉིད་དུ་རྣམ་པར་གནས་པ་ནི་ཤེས་
གཙོའོ། །དེས་ན་མ་བསྒོས་པ་ལ་བསྒོས་པ་ཉིད་དུ་འདུ་ཤེས་ན་ལྟུང་བ་མེད་ལ་དགེ་སློང་
གཞན་གྱིས་བསྒོས་ཀྱང་རང་གིས་ཚིག་དེ་མ་ཐོས་པས་མ་བསྒོས་པ་ཉིད་དུ་འདུ་ཤེས་ཏེ་
ཟོས་ན་ལྟུང་བ་ན་སྨད་ཉེས་བྱས་སྐྱེད་པའོ། །གཉིས་པ་བསླབ་བྱ་ནི། དེའི་ཕྱིར་དྲི་བ་ལ་
བརྩོན་པར་བྱའོ། །འདི་ལ་རྒན་པ་མི་འཇུག་ན་གསར་བུས་འཇུག་པར་བྱའོ། །ཞེས་

གསུངས་ཏེ། བསྒོ་བ་ཉིད་དུ་རྣམ་པར་གནས་པ་ནི་འདུ་ཤེས་གཙོ་ཆེ་བ་ཡིན་པ་དེའི་ཕྱིར་
དགེ་སློང་མ་དེ་ལ་བསྒོའམ་ཞེས་དྲི་བ་ལ་བརྩོན་པར་བྱའོ། །དྲི་བ་འདི་ལ་རྒན་པས་
འཇུག་པར་བྱ་ཞིང་རྒན་པ་མི་འཇུག་ན་གསར་བུས་འཇུག་པར་བྱའོ། །གྲལ་གོང་མ་
རྣམས་ལ་མ་བྲིམས་པར་གྲལ་འོག་མར་འབྲིམ་དུ་འཇུག་པ་ལྟ་བུའི་གྲོལ་གྱི་གོ་རིམ་དུ་མ་
ཕེབས་པར་འབྲིམ་དུ་དགེ་སློང་མས་འཇུག་པ་མ་བཟློག་པར་ཟླ་བའི་སོ་སོར་བཤགྲོས་
པར་བྱ་བ་སྟེ་གཉིས་པའོ།། །།
གཉིས་པ་ཁྱིམ་པའི་གཞི་ལས་གྱུར་པ་ལ་གཉིས། བསླབ་པ་དྲལ་ཏེ་ཁྱིམ་དུ་འཇུག་པ་དང་།
ནགས་བརྟགས་པ་ལས་གྱུར་པའི་སོར་བཤགས་སོ། །དང་པོ་ལ་གསུམ་ལས། དང་པོ་
བསླབ་བྱ་ནི། དད་པ་ཅན་ལ་གལ་ཏེ་བྱིན་ན་དེ་ཕོངས་པར་འགྱུར་བ་ལྟ་ན་ཁྱིམ་གྱི་བསླབ་
པའི་སྡོམ་པ་སྦྱིན་པར་བྱའོ། །གསོལ་བས་སོ། །བག་ཡངས་སུ་བྱ་བ་ཡང་ངོ་། །བྱིན་པ་
དེའི་སེམས་རྟོགས་ནས་ཁྱིམ་དུ་འགྲོ་བ་དང་སྟན་ལ་འདུག་པ་དང་ཆོས་བསྟན་པ་དག་བྱའོ། །
ལྷུང་བཟེད་སྟོང་པས་འཇུག་པར་མི་བྱའོ། །དེའི་བྱིས་པ་སློང་བ་དག་ལ་བསོད་སྙོམས་
ལས་སྣུམ་འཁུར་སྦྱིན་པར་བྱ་ཞིང་རིལ་གྱིས་ནི་མི་སྦྱིནནོ། །འདོད་ན་བག་ཡངས་སུ་བྱའོ། །
ཞེས་གསུངས་ཏེ། ཁྱིམ་བདག་དད་པ་ཅན་ལ་གལ་ཏེ་དེས་དགེ་འདུན་ལ་དངོས་པོ་བྱིན་
ན་དད་པ་ཅན་དེ་ཡོ་བྱད་ཀྱིས་ཕོངས་པར་འགྱུར་བ་ལྟ་ན་ཁྱིམ་གྱི་བསླབ་པའི་སྡོམ་པ་
སྦྱིན་པར་བྱའོ། །དེ་ནི་ཡོན་བདག་དེའི་ཁྱིམ་དུ་སྤྱན་དྲངས་ཀྱང་རུང་མ་དྲངས་ཀྱང་རུང་
དེའི་ཟས་ནོར་མི་ལེན་པའི་འོག་ཁྲིམས་བཅའ་བའོ། །ཆོ་ག་གང་གིས་སྦྱིན་ཞེ་ན། གསོལ་
བས་ཏེ་གསོལ་བ་འབའ་ཞིག་པའི་ལས་ཀྱིས་སོ། །ཁྱིམ་གྱི་བསླབ་པའི་སྡོམ་པ་དེ་བག་
ཡངས་སུ་བྱ་བ་ཞེས་དེ་སླར་གཞིག་པ་ཡང་ངོ་སྟེ་གསོལ་བས་སོ་ཞེས་སྔ་མར་སྦྱར་ཏེ་
གསོལ་བོ་འབའ་ཞིག་པའི་ལས་ཀྱིས་བྱའོ། །དགེ་སློང་རྣམས་ཁྱིམ་དེར་མ་སོང་ནས་ཁྱིམ་
བདག་འདི་སྙམ་དུ་ཁྱིམ་འདིར་དགེ་སློང་རྣམས་ཀྱིས་བཤོས་གསོལ་བར་བཀག་ཀྱང་
གདན་ལ་ལོངས་སྤྱོད་པ་དང༌། ཆོས་བསྟན་པ་ལ་ཉེས་པ་ཅི་ཡོད་སྙམ་སྟེ་སེམས་མི་དགའ་

བ་ཉིད་དུ་གྱུར་ན་ནི་ཁྱིམ་གྱི་བསླབ་པའི་སྡོམ་པ་བྱིན་པ་དེའི་སེམས་དེ་ལྟར་མི་དགའ་བར་
གྱུར་པ་དེ་དགེ་སློང་རྣམས་ཀྱིས་རྟོགས་པར་བྱས་ནས་དེའི་ཁྱིམ་དུ་འགྲོ་བ་དང་ཁྱིམ་
བདག་དེའི་སྟན་ལ་འདུག་པ་དང་ཆོས་བསྟན་པ་དག་བྱའོ། །བསོད་སྙོམས་ནི་བླང་བར་
མི་བྱའོ་ཞེས་ལུང་ལས་སོ། །དགེ་སློང་ལྷུང་བཟེད་སྟོང་པོ་ཐོགས་པས་བསླབ་པའི་སྡོམ་པ་
བྱིན་པའི་ཁྱིམ་དུ་འཇུག་པར་མི་བྱའོ། །དེར་ལྷུང་བཟེད་བསྐུར་དགོས་ནའང་ཟས་གཞན་
ནས་བསླངས་ཏེ་བཀང་ལ་བསྐུར་རོ་ཞེས་འགྲེལ་ཆུང་ལས་སོ། །སྡོམ་པ་བྱིན་པའི་ཁྱིམ་
བདག་དེའི་བྱིས་པ་ཟས་སློང་བ་དག་ལ་དགེ་སློང་དེས་རང་གི་བསོད་སྙོམས་ལས་སྣུམ་
འཁུར་ཏེ་སྣུམ་ནང་བཙོས་པའི་འཁུར་བ་དག་སྦྱིན་པར་བྱ་ཞིང་རིལ་གྱིས་ནི་མི་སྦྱིན་པར་
དུམ་བུར་བྱས་ནས་སྦྱིན་ནོ། །དེ་ཡང་སྔོན་ཁྱིམ་གྱི་བསླབ་པའི་སྡོམ་པ་བྱིན་ཡོད་པའི་
དམག་དཔོན་སེང་གེ་ཚང་གི་བྱིས་པ་དག་ལ་དགེ་སློང་དག་གིས་བསོད་སྙོམས་རིལ་གྱིས་
བྱིན་པ་དང་། བྱིས་པ་དག་གིས་བླངས་ནས་འཆའ་ཞིང་ཕྱིར་བྱུང་བ་གཅེར་བུ་པ་དག་གིས་
མཐོང་ནས་བུམ་པས་བུམ་པ་འགེང་སྟེ། དེས་ཁྱོད་ཅག་ལ་བྱིན། ཁྱོད་ཅག་གིས་ཀྱང་དེ་
ལ་བྱིན་པས་སོ་ཞེས་ཟེར་བ་གསོལ་བས་རིལ་པོར་མི་སྦྱིན་པར་དུམ་བུར་བྱས་ཏེ་སྦྱིན་
པར་བྱའོ་ཞེས་བཅས་སོ། །སྣུམ་འཁུར་ནི་མཚོན་པ་ཙམ་དུ་ཟད་དེ་བཅའ་བར་བྱ་བ་
གཞན་དག་ཀྱང་སྦྱིན་པར་བྱའོ་ཞེས་ཊཱི་ཀ་ལས་སོ། །ཁྱིམ་དབུལ་པོར་གྱུར་པ་དེ་སླར་ཕྱུག་
པར་གྱུར་ནས་ཁྱིམ་བདག་དེ་ཁྱིམ་གྱི་བསླབ་པའི་སྡོམ་པ་བག་ཡངས་སུ་བྱ་བར་འདོད་ན་
ཁྱིམ་གྱི་བསླབ་པའི་སྡོམ་པ་དེ་དགེ་འདུན་གྱིས་གཞིག་ཅིང་བག་ཡངས་སུ་བྱའོ། །གཉིས་
པ་རྣམ་གཞག་ལ་བཞི་ལས། དང་པོ་གླེང་གཞི་ནི། ཡུལ་ཡངས་པ་ཅན་དུ་གང་ཟག་དྲུག་
སྡེས་ཉོན་མོངས་པ་འགྲན་ཟླ་ཚོལ་བས་ཉེས་པ་བསླབ་པ་དྲལ་ཏེ་ཁྱིམ་དུ་ཞུགས་ནས་ཟས་
བླངས་ཏེ་ཟོས་པ་ལས་སོ་སོར་བཤགས་པར་བྱ་བར་བཅས་སོ། །གཉིས་པ་དགག་བྱ་ནི།
དངོས་སུ་སྦྱིན་བདག་གི་ལོངས་སྤྱོད་ལ་གནོད་པ་དང༌། དགེ་འདུན་གྱི་ནང་ཁྲིམས་རལ་
བས་རང་རིགས་ཀྱི་དགེ་འདུན་ལ་གནོད་པའོ། །གསུམ་པ་ངོ་བོ་ནི། སྔར་ནས་མགྲོན་དུ་

བོས་པ་མ་ཡིན་ཞིང་བསླབ་པའི་སྡོམ་པ་སྦྱིན་པ་པོའི་ཁོངས་སུ་གཏོགས་པའི་བཅས་ལྡན་
དགེ་སློང་གིས་ཁྱིམ་གྱི་བསླབ་པའི་སྡོམ་པ་བྱིན་པའི་ཁྱིམ་བདག་ལས་ངག་གི་རིག་བྱེད་
ཀྱིས་མོད་པ་མ་ཡིན་པའི་དུས་རུང་གི་ཟས་རུང་བ་ཚད་ལྡན་བླངས་ཏེ་ཟོས་པ་ལས་གྱུར་
པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། དེ་བྱིན་པའི་མདུན་རོལ་ཏུ་མགྲོན་དུ་
མ་བོས་པས་བསླབ་པའི་སྡོམ་པ་བྱིན་པའི་ཁྱིམ་ནས་བཅའ་བ་དང་བཟའ་བ་དག་བླངས་
ཤིང་ཟོས་པ་ལ་སྟེ། ཞེས་གསུངས་ཏེ། བསླབ་པའི་སྡོམ་པ་དེ་བྱིན་པའི་མདུན་རོལ་ཏུ་
མགྲོན་དུ་བོས་ན་ནི་བསླབ་སྡོམ་དེ་བྱིན་པའི་རྗེས་སུ་ཁྱིམ་དེར་སོང་ནས་ཟོས་ཀྱང་ལྟུང་བ་
མེད་པར་ལུང་དང་ཊཱི་ཀ་ལས་གསུངས་པས་ཁྱིམ་གྱི་བསླབ་པའི་སྡོམ་པ་དེ་བྱིན་པའི་
མདུན་རོལ་ཏུ་མགྲོན་དུ་མ་བོས་པས་བསླབ་པའི་སྡོམ་པ་བྱིན་པའི་ཁྱིམ་ནས་དགེ་སློང་དེ་
རང་གི་ལག་གིས་བཅའ་བ་དང་བཟའ་བ་དག་བླངས་ཤིང་ཟོས་པ་ལ་སྟེ་ཟོས་པ་ལ་སོ་
སོར་བཤགས་པར་བྱ་བའི་ལྟུང་བ་འདི་འབྱུང་ངོ༌། །གསུམ་པ་ལྟུང་མེད་ནི། ག་གོན་དང་
ལ་ཕུག་དང་ལྡམ་ལྡུམ་མོད་པ་དག་ནི་མ་གཏོགས་སོ། །ཞེས་གསུངས་ཏེ། བཅའ་བ་
སོགས་གང་རུང་ཟོས་པ་ལ་འགྱུར་རམ་ཞེ་ན། གུ་གོན་ཏེ་ཉུང་མའམ་ཡུང་མ་དང་ལ་ཕུག་
དང་ལྡམ་ལྡུམ་མོད་པ་དག་ནི་དེ་ལ་གནོད་པར་མི་འགྱུར་བར་ཅི་རན་དུ་བླངས་ཏེ་ཟོས་
ཀྱང་ལྟུང་བ་བསྐྱེད་པ་ལ་མ་གཏོགས་སོ། །བསླབ་པ་བཅས་པ་དྲལ་
པའི་སོ་སོར་བཤགས་པར་བྱ་བ་སྟེ་གསུམ་པའོ།། །།
གཉིས་པ་ནགས་བརྟགས་པ་ལས་གྱུར་པའི་སོར་བཤགས་ལ་གཉིས། བསླབ་བྱ་དང་།
རྣམ་གཞག་གོ །དང་པོ་ནི། ནགས་ཉུལ་བའི་དགེ་སློང་བསྐོ་བར་བྱའོ། །དེས་དཔག་ཚད་
ཕྱེད་ཁོ་ར་ཁོར་ཡུག་ཏུ་བརྟག་པར་བྱའོ། །འཇིགས་པ་དང་བཅས་པ་ཉིད་ཡིན་ན་དུད་
བརྡ་བརྟུལ་བར་བྱའོ། །བ་དན་སྔོན་པོ་བསྒྲེང་བར་བྱའོ། །འདབ་མའི་ཆང་བུ་དག་ལམ་
གར་གཞག་པར་བྱའོ། །གཞན་དུ་ན་དཀར་པོ་དག་གོ །འདོད་པ་ཉིད་ཡིན་ན་དེ་ལ་ཁྱེའུ་
སུས་དང་གྲོགས་དག་ཀྱང་སྦྱིན་པར་བྱའོ། །ཞེས་གསུངས་ཏེ། ཆོམ་རྐུན་པ་ཡོད་མེད་རྟོག་

པའི་བྱ་ར་བྱེད་ཅིང་ནགས་ཉུལ་བའི་དགེ་སློང་དགེ་འདུན་གྱིས་གསོལ་གཉིས་ཀྱི་ལས་
ཀྱིས་བསྐོ་བར་བྱའོ། །དགེ་ཚུལ་ལ་སོགས་པ་གཞན་ནི་ཡིད་བརྟན་དུ་རུང་བ་མ་ཡིན་པའི་
ཕྱིར་འདིར་དགེ་སློང་ཁོ་ན་ལ་བརྟེན་པར་མཛད་དོ་ཞེས་ཊི་ཀ་ལས་སོ། །ནགས་ནི་དགོན་
པར་གྱུར་པ་ཙམ་ཉིད་ལ་དགོངས་ཏེ་གསུངས་པ་ཡིན་གྱི་ཤིང་ལྗོན་པའི་ཚོགས་ཐིབས་པོ་
འབའ་ཞིག་ལ་ནི་མི་བྱའོ་ཞེས་དེ་ཉིད་ལས་གསུངས་སོ། །བསྐོས་པའི་དགེ་སློང་དེས་
དཔག་ཚད་ཕྱེད་ཁོ་ར་ཁོར་ཡུག་ཏུ་བརྟག་པར་བྱའོ། །བརྟགས་པ་ན་གལ་ཏེ་ཆོམ་རྐུན་གྱི་
འཇིགས་པ་དང་བཅས་པ་ཉིད་ཡིན་ནུ་གྲོགས་པོ་དག་ལ་གོ་བར་བྱ་བའི་ཕྱིར་དུད་བརྡ་
བརྟུལ་བར་བྱའོ། །མི་མང་དུ་ཡོད་པ་ལྟར་བྱ་ཞིང་བསྡིག་པར་བྱ་བའི་ཕྱིར་ཤིང་གི་ཁར་
རས་ཀྱི་བ་དནཾ་བཏགས་ལ་བསྒྲེང་ཞེས་འགྲེལ་ཆུང་ལས་གསུངས་པ་བཞིན་བ་དན་སྔོན་
པོ་བསྒྲེང་བར་བྱའོ། །ཟས་སྟོབ་པ་པོ་དང་གྲོགས་ཕྱིས་འོང་པ་རྣམས་ལ་ལམ་མཚོན་པའི་
བརྡ་འདབ་མའི་ཆང་བུ་ལ་སོགས་པ་དག་ལམ་གར་གཞུག་པར་བྱའོ། །འཇིགས་པ་དང་
བཅས་པ་ལས་གཞན་འཇིགས་པ་མེད་པ་ཉིད་དུ་ན་བ་དན་དཀར་པོ་དགུ་གོ་སྟེ་བསྒྲེང་
བར་བྱའོ་ཞེས་པའོ། །ནགས་ཉུལ་བར་གྱུར་པ་ནི་ནགས་ཉུལ་བའི་དགེ་སློང་དེ་ཁྱེའུ་སུས་
དང་གྲོགས་འདོད་པ་ཉིད་ཡིན་ན་དགེ་སློང་དེ་ལ་སྔ་དྲོའི་ཟས་ཁྱེའུ་སུས་སྦྱིན་པ་དང་
ནགས་ཉུལ་བའི་གྲོགས་དག་ཀྱང་བསྐོས་ཏེ་སྦྱིན་པར་བྱའོ། །འགྲེལ་ཆུང་ལས། གྲོགས་
ཀྱང་སྦྱིན་ཏེ། དེའང་གཡར་སུས་སྦྱིན་ཞེས་གསུངས་སོ། །གཉིས་པ་རྣམ་གཞག་ལ་བཞི་
ལས། དང་པོ་གླེང་གཞི་ནི། ཡུལ་སེར་སྐྱའི་ནགས་ཀྱི་གནས་སུ་གང་ཟག་དྲུག་སྡེས་ཉོན་
མོངས་པ་བདག་ཉིད་འགེང་ཞིང་དགེ་འདུན་གྱི་དོན་ཡལ་བར་འདོར་འདོད་པས་ཉེས་པ་
ནགས་མ་མྱུལ་བར་ཆོམ་རྐུན་གྱི་འཇིགས་པ་དང་བཅས་པ་དེར་ཟས་བླངས་ཏེ་ཟོས་པ་
ལས་སོ་སོར་བཤགས་པར་བྱ་བར་བཅས་སོ། །གཉིས་པ་དགག་བྱ་ནི། ཡིད་བརྟན་པ་ལ་
བསླུ་བའི་སྒོ་ནས་ལོངས་སྤྱོད་ཀྱི་བར་ཆད་དུ་འགྱུར་བ་དང་། ཟས་ལ་ཧ་ཅང་གདུང་བ་ཆེ་
བས་གཞན་མ་དད་པར་འགྱུར་བའོ། །གསུམ་པ་ངོ་བོ་ནི། ནགས་ཉུལ་བར་བསྐོས་པའི་

བཅས་ལྡན་དགེ་སློང་གིས་འཇིགས་པ་དང་བཅས་པའི་ནགས་མ་མྱུལ་བར་དགོན་པའི་
གནས་འཇིགས་པ་དང་བཅས་པ་དེར་དགེ་འདུན་ལ་བསྔོས་པའི་དུས་རུང་གི་ཟས་རུང་བ་
ཚད་ལྡན་སྦྱིན་བདག་ཁྱིམ་པ་ལས་བླངས་ཏེ་ཟོས་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི། ཤེས་གཙོའོ། །
ནགས་མ་ཉུལ་བ་ཉིད་ལའོ། །ཀུན་དགའ་ར་བའི་ཕྱི་རོལ་ཀྱི་དགོན་པར་བཅའ་བ་དང་
བཟའ་བ་བླངས་ཏེ་ཟོས་ནའོ། །ཞེས་གསུངས་ཏེ། འདི་ལ་བྱེད་པ་པོ་གང་ཞེ་ན། འདུ་
ཤེས་གཙོ་ཆེར་བྱེད་པ་པོའོ། །གང་ལ་ན་ནགས་མ་ཉུལ་བ་ཉིད་ལ་ཤེས་གཙོའོ། །ཅི་ཞིག་
བྱས་ན་ལྟུང་བ་འདིར་འགྱུར་ཞེ་ན། དགེ་འདུན་གྱི་ཀུན་དགའ་ར་བའི་ཕྱི་རོལ་ཀྱི་དགོན་
པ་སྟེ་རྒྱང་གྲགས་གཅིག་གི་མཐར་ཆོམ་རྐུན་གྱི་འཇིགས་པ་ཡོད་པར་དགེ་འདུན་ལ་
བསྔོས་པའི་བཅའ་བ་དང་བཟའ་བ་ཁྱིམ་པ་ལས་བླངས་ཏེ་ཟོས་ན་སོ་སོར་བཤགས་པར་
བྱ་བའི་ལྟུང་བ་འདི་འབྱུང་བའོ། །གཉིས་པ་སེལ་བ་ནི། བསྲུང་བ་བསྒྲུབས་ན་ཕྱེད་དོ། །
འཇིགས་པ་དང་བཅས་པའི་གནས་ལས་གཞན་དུ་གྱུར་པ་ཉིད་དུ་ཡང་ངོ་། །ཞེས་གསུངས་
ཏེ། དགེ་སློང་གིས་ནགས་དེར་འཇིགས་པ་མེད་པ་ཉིད་དུ་ཉུལ་ཞིང་རང་ལ་དེར་ཟས་སྦྱིན་
པ་པོ་དག་ལ་ཆོམ་རྐུན་གྱིས་གནོད་པ་བསྲུང་བ་བསྒྲུབས་ན་ཀུན་དགའ་ར་བའམ་གཙུག་
ལག་ཁང་གི་ཕྱི་རོལ་དགོན་པ་དེར་བཅའ་བ་དང་བཟའ་བ་བླངས་ཏེ་ཟོས་ན་སོར་
བཤགས་ཀྱི་ཕྱེད་ཉེས་བྱས་སྐྱེད་པ་ཉིད་དོ། །ནགས་མ་ཉུལ་ཞིང་བསྲུང་བ་མ་བསྒྲུབས་
ཀྱང་ཀུན་དགའ་ར་བའི་ཕྱི་རོལ་ཀྱི་དགོན་པ་འཇིགས་པ་དང་བཅས་པའི་གནས་དེ་ལས་
གཞན་དུ་གྱུར་པ་འཇིགས་པ་མེད་པའི་གནས་ལྐོག་དབེན་པ་ཉིད་དུ་དགེ་འདུན་པ་ལ་
བསྔོས་པོའི་དུས་རུང་གི་ཟས་བླངས་ཏེ་ཟ་བ་ཡང་ཕྱེད་ཉིད་དོ་ཞེས་སྦྱར་ཏེ་ཉེས་བྱས་
འབྱུང་ངོ༌། །ཊི་ཀ་ལས། དགེ་སློང་མ་ལས་ཟས་ལེན་པའི་སོ་སོར་བཤགས་པར་བྱ་བ་དང་
པོ་ལ་ནི་རང་གིས་ཞེས་སྨོས་པས་གཞན་ནི་ན་སྨད་པ་ཉིད་ཡིན་ནོ། །གཉིས་པ་ལ་སོགས་
པ་སོ་སོར་བཤགས་པར་བྱ་བ་གསུམ་པོ་དག་ལ་ནི་རང་གིས་ཞེས་མ་སྨོས་པས་སྤྲིངས་

ཡིག་ལ་སོགས་པ་དང་མངགས་པས་བླངས་པ་ཡང་ཁ་ན་མ་ཐོ་བ་འདྲའོ། །ཞེས་སོ། །
ནགས་བརྟག་པར་བསྐོས་ཀྱང་མ་བརྟགས་པར་དགོན་པར་ཟས་བླངས་ནས་ཟོས་པ་
ལས་གྱུར་པའི་སོ་སོར་བཤགས་པར་བྱ་བ་སྟེ་བཞི་པའོ། །སོ་སོར་བཤགས་པར་བྱ་བ་
རྣམས་རྫོགས་སོ།། །། །
ལྔ་པ་བསླབ་བྱ་ཉེས་བྱས་ཀྱི་སྡེ་བཤད་པ་ལ་བཞི་ལས། དང་པོ་གླེང་གཞི་ལ། ཤམ་
ཐབས་ཟླུམ་པོར་བགོ་བ་ནི། ཡུལ་ཝཱ་རཱ་ཎ་སཱིར་ལྔ་སྡེ་བཟང་པོས་ཉོན་མོངས་པ་བག་
ཆགས་མ་བྱང་པས་སྔོན་གོམས་པའི་སྦྱོར་བས་ཉེས་པ་ཤམ་ཐབས་ཁྱིམ་པ་བཞིན་དུ་གྱོན་
པས་ཤམ་ཐབས་ཟླུམ་པོར་བགོ་བར་བྱའོ་ཞེས་དགེ་སློང་ལྔ་སྡེ་ལ་དང་པོར་གསུངས་པའི་
འདུལ་བའི་བསླབ་པའོ། །ཆོས་གོས་ཟླུམ་པོར་བགོ་བ་ནི། ཡུལ་ཝཱ་རཱ་ཎ་སཱིར་ལྔ་སྡེ་བཟང་
པོས་ཉོན་མོངས་པ་བསླབ་པ་ལ་མ་བསླབས་པས་ཉེས་པ་ཆོས་གོས་ཇི་ལྟར་བགོ་བར་བྱ་
བ་མི་ཤེས་པས་ཆོས་གོས་ཟླུམ་པོར་བགོ་བར་བྱའོ་ཞེས་ལྔ་སྡེ་ལ་བར་དུ་གསུངས་པའི་
འདུལ་བའི་བསླབ་བྱ་ཡིན་པར་ལུང་ཕྲན་ཚེགས་ལས་གསུངས་ལ། འོན་ཀྱང་ཀུན་བཏུས་
སོགས་སུ་ཆོས་གོས་ཟླུམ་པོར་བགོ་བ་འདི་སེར་སྐྱའི་གནས་སུ་དགེ་སློང་རབ་ཏུ་མང་པོ་
ལ་བཅས་པར་གསུངས་སོ། །མ་བསྒོ་བར་ཁྱིམ་གཞན་དུ་སྟན་ལ་འདུག་པ་དང༌། ལྷུང་
བཟེད་དུ་ལྷག་རོལ་བླུགས་པ་དང༌། འགྲེང་སྟེ་བཤང་གཅི་མི་བྱ་བ་དང༌། ཆུ་ནང་དུ་
བཤང་གཅི་སོགས་མི་བྱ་བ་དང༌། རྩྭ་སྔོན་པོར་བཤང་གཅི་སོགས་མི་བྱ་བ་རྣམས་ནི་ཉེ་
དགའ་ལ་བརྟེན་ནས་བཅས་པ་སྟེ། ཡུལ་མཉན་ཡོད་སོགས་སུ་གང་ཟག་ཉེ་དགས་ཉོན་
མོངས་པ་ཐུག་ཐུབ་སོགས་ཀྱིས་ཉེས་པ་མ་བསྒོས་པར་ཁྱིམ་གཞན་དུ་སྟན་ལ་འདུག་པ་
སོགས་དེ་དག་བྱས་པས་དེ་དག་མི་བྱ་བར་བཅས་སོ། །སྟན་ལ་མ་བརྟགས་པ་དང་ལྗིད་
ཕབ་སྟེ་འདུག་པ་གཉིས་འཆར་ཀ་ལ་བརྟེན་ནས་བཅས་པ་སྟེ། ཡུལ་མཉན་ཡོད་དུ་གང་
ཟག་འཆར་ཀས་ཉོན་མོངས་པ་བག་ཆགས་མ་བྱང་བས་མ་བསམས་པར་ཤེས་པ་དང་
མཐོང་བ་མི་འཇུག་པས་ཉེས་པ་སྟན་ལ་མ་བརྟགས་པར་ཁྱིམ་གཞན་དུ་འདུག་པ་དང༌།

ཡུལ་སེར་སྐྱའི་གནས་སུ་གང་ཟག་འཆར་ཀས་ཉོན་མོངས་པ་མཐོ་འཚམས་འདོད་ཀྱིས་
ཉེས་པ་ལུས་ཐམས་ཅད་ཀྱིས་ལྗིད་ཀྱིས་ཕབ་སྟེ་ཁྱིམ་གཞན་དུ་སྟན་ལ་འདུག་པས་བཅས་
སོ། །ལྷུང་བཟེད་ལ་བལྟ་ཞིང་ཟས་བླང་བར་བྱ་བ་དང་། ཁམ་མ་གཟས་པར་ཁ་མི་གདང་
པ་གཉིས་ནི་རྒན་ཞུགས་ཤིག་ལ་བརྟེན་ནས་བཅས་ཏེ། ཡུལ་མཉན་ཡོད་དུ་གང་ཟག་
དགེ་སློང་རྒན་ཞུགས་ཀྱིས་ཉོན་མོངས་པ་གཡེངས་པས་ཉེས་པ་ལྷུང་བཟེད་ལ་མི་བལྟ་
བར་ཟས་བླངས་པ་དང་། ཡུལ་མཉན་ཡོད་དུ་གང་ཟག་དགེ་སློང་རྒན་ཞུགས་ཀྱིས་ཉོན་
མོངས་པ་བརྐམ་ཆགས་ཆེ་བས་ཉེས་པ་ཁམ་མ་གཟས་པར་ཁ་གདངས་པས་བཅས་སོ། །
འོག་གཞི་མེད་པའི་ས་ཕྱོགས་སུ་ལྷུང་བཟེད་མི་གཞག་པ་དང་། གད་ཁ་མ་ཡིན་པ་དང༌།
གཡང་ས་མ་ཡིན་པ་དང༌། དཀན་གཟར་པོ་མ་ཡིན་པར་ལྷུང་བཟེད་གཞག་པར་བྱ་བ་
བསླབ་པ་དང༌། འགྲེང་སྟེ་ལྷུང་བཟེད་མི་བཀྲུ་བར་བསླབ་པ་དང་། གད་ཁ་མ་ཡིན་པ་
དང་། གཡང་ས་མ་ཡིན་པ་དང༌། དཀན་གཟར་པོ་མ་ཡིན་པར་ལྷུང་བཟེད་བཀྲུ་བར་
བསླབ་པར་བྱ་བ་དང༌། འབབ་ཆུ་དྲག་པོའི་རྒྱུན་ལས་བཟློག་སྟེ་ལྷུང་བཟེད་ཀྱིས་ཆུ་མི་
བཅུ་བར་བསླབ་པར་བྱ་བ་བཅས་དགུ་ནི་ཆོས་འདི་པའི་དགེ་སློང་རྣམས་ལ་བཅས་ཏེ།
ཡུལ་མཉན་ཡོད་དུ་ཆོས་འདི་པའི་དགེ་སློང་རྣམས་ཀྱིས་ཉོན་མོངས་པ་ཤེས་བཞིན་མ་
ཡིན་པས་ཉེས་པ་འོག་གཞི་མེད་པའི་ས་ཕྱོགས་སུ་ལྷུང་བཟེད་བཞག་པ་སོགས་དེ་རྣམས་
བྱས་པས་དེ་རྣམས་བྱར་མི་རུང་བར་བཅས་སོ། །ཤིང་ལ་འཛེགས་པ་ནི་དགེ་སྐོས་ཤིག་
ལ་བཅས་ཏེ། ཡུལ་མཉན་ཡོད་དུ་གང་ཟག་དགེ་སྐོས་ཤིག་གིས་ཉོན་མོངས་པ་དུས་དང་
བྱ་བ་མི་ཤེས་པས་ཉེས་པ་ཤིང་ལ་འཛེག་པ་ལས་བཅས་སོ། །གཞན་ཐམས་ཅད་དྲུག་སྡེ་
ལ་བརྟེན་ནས་བཅས་ཏེ། ཡུལ་སེར་སྐྱ་སོགས་ཀྱི་གནས་སུ་གང་ཟག་དྲུག་སྡེས་ཉོན་
མོངས་པ་ཚུལ་དང་མཐུན་པ་མ་ཡིན་པ་བྱེད་འདོད་པ་སོགས་ཀྱིས་ཉེས་པ་ཤམ་ཐབས་
རྩེང་པར་གྱོན་པ་སོགས་ཀྱིས་དེ་དག་བྱར་མི་རུང་བར་བཅས་སོ། །གཉིས་པ་དགག་བྱ་ནི།
གཞན་མ་དད་པ་སྐྱེ་བས་བསྟན་པ་འགྲིབ་པའི་རྐྱེན་དུ་འགྱུར་བ་སོགས་སོ། །གསུམ་པ་ངོ་

བོ་ནི། བསྙེན་པར་རྫོགས་པའི་རྒྱུད་ཀྱི་བཅས་འགལ་གྱི་ལྟུང་བ་དངོས་གཞི་རྫོགས་པ་
གང་ཞིག ཉེས་བྱས་ཀྱི་མིང་རིགས་བརྗོད་པས་ཕྱིར་བཅོས་ན་འདག་ཏུ་རུང་བའོ། །བཞི་
པ་གཞུང་དོན་ལ་དགུ། གོས་བགོ་བའི་སྡེ་དང༌། སྤྱོད་ཡུལ་དུ་འགྲོ་བའི་དང༌། སྟན་ལ་
འདུག་པའི་དང་། ཟས་བླང་བའི་དང་། ཟས་བཟའ་བའི་དང༌། ལྷུང་བཟེད་ལ་སྤྱད་པའི་
དང༌། ཆོས་བསྟན་པའི་དང་། སྒྲུབ་པའི་ཚུལ་ལས་གྱུར་པའི་དང་། རྒྱུ་བ་དགག་པའི་སྡེའོ། །
དང་པོ་ནི། ཤམ་ཐབས་ཅི་ནས་ཀྱང་ཟླུམ་པོར་འདུག་པར་འགྱུར་བ་དེ་ལྟར་བགོ་བར་བྱའོ། །
ཧ་ཅང་རྩེང་པ་མ་ཡིན་པར་ཡང་ངོ་། །ཧ་ཅང་འཇོལ་པ་མ་ཡིན་པར་རོ། །གྲྭ་གླང་པོ་ཆེའི་
སྣ་ལྟར་ནར་བ་མ་ཡིན་པར་རོ། །གོང་དུ་མ་ལྟེབ་པར་རོ། །ཕུར་མ་ལྟར་འདུག་པ་མ་ཡིན་
པར་རོ། །སྦྲུལ་མགོའི་གདེངས་ཀ་ལྟར་ཕྱིར་བྱུང་བ་མ་ཡིན་པར་རོ། །ཆོས་གོས་ཅི་ནས་
ཀྱང་དང་པོ་གསུམ་ལྟར་འགྱུར་བ་དེ་ལྟར་བགོ་བར་བྱའོ། །ཞེས་གསུངས་ཏེ། སོ་སོར་
ཐར་པའི་སྡོམ་ལས། ཤམ་ཐབས་ལ་ནི་རྣམ་བདུན་དང་། །ཞེས་གསུངས་པ་བཞིན་བདུན་
ཏེ། ཤམ་ཐབས་ཅི་ནས་ཀྱང་མ་མཐའི་ཁ་མཉམ་པའི་ཟླུམ་པོར་འདུག་པར་འགྱུར་བ་དེ་
ལྟར་བགོ་བར་བྱའོ། །ཤམ་ཐབས་ཧ་ཅང་རྩེང་པ་སྟེ་རྗེ་བ་པུས་མོ་གཉིས་ལས་གོང་དུ་
ཐལ་བ་མ་ཡིན་པར་ཡང་ངོ་སྟེ་ཟླུམ་པོར་བགོ་བར་བྱའོ་ཞེས་སྔ་མར་སྦྱར་རོ། །ཤམ་
ཐབས་ཧ་ཅང་འཇོལ་བའམ་མར་ནར་ནས་ལོང་བུའི་ཚིགས་ལ་རེག་པ་ཉིད་མ་ཡིན་པར་
རོ། །འོ་ན་ཤམ་ཐབས་རིང་ཐུང་རན་པའི་མཚམས་ཅི་ཙམ་ཞེ་ན། འདུལ་བ་བསྡུས་པ་
ལས། ལོང་བུ་ལས་བརྩམས་ནས་སོར་བཞིས་བོར་བར་བྱའོ། །ཞེས་སོ། །ཤམ་ཐབས་ཀྱི་
གྲྭ་སྟེ་ཤམ་ཐབས་ཀྱི་མ་མཐའི་མདུན་སོགས་ཕྱོགས་གཅིག་གླང་པོ་ཆེའི་སྣ་ལྟར་ནར་ཞིང་
འཕྱང་བ་མ་ཡིན་པར་རོ། །ལྟེ་བའི་གོང་དུ་ཤམ་ཐབས་མ་ལྟེབ་པ་སྟེ་ཏ་ལའི་ལོ་མ་ལྟར་
མར་ལྟེབ་ཅིང་འདུག་པ་མ་ཡིན་པར་རོ། །སྐ་རགས་མཐོ་དམན་དུ་བཅིངས་པའི་བར་ན་
ཤམ་ཐབས་ལྷུག་པོ་འབྲུའི་ཕུར་མ་སྟེ་ནས་འབྲུ་ཐུམ་པོ་བཏུམ་པ་ལྟར་འདུག་པ་མ་ཡིན་
པར་རོ། །མདུན་གྱི་ལྟེ་བའི་གོང་དུ་ཤམ་ཐབས་ཀྱི་ནང་གི་རིམ་པ་སོགས་ཕྱོགས་གཅིག་

སྦྲུལ་མགོའི་གདེངས་ཀ་ལྟར་ཕྱིར་བྱུང་བ་མ་ཡིན་པར་རོ། །ཕྱི་མ་འདིའི་དོན་དེ་ལྟར་དུ་
རང་འགྲེལ་ལས། སྦྲུལ་མགོའི་གདེང་ཀ་ལྟར་ཕྱིར་ཕྱུང་བ་མ་ཡིན་པར་རོ་ཞེས་བྱ་བའི་
རྣམ་པ་འདི་ནི་མདུན་གྱི་ནང་ན་འབྲེལ་བའི་རིམ་པ་ལ་གོང་དུ་མ་ལྟེབ་པར་རོ་ཞེས་བྱ་བའི་
རྣམ་པ་འདི་དག་རིག་པར་བྱའོ་ཞེས་གསུངས་སོ། །དེ་ལྟར་ཤམ་ཐབས་ལ་ནི་སྐྱོན་དྲུག་
དང་བྲལ་ཞིང་ཡོན་ཏན་ཟླུམ་པོར་བསྒོ་བ་སྟེ་རྣམ་པ་བདུན་གསུངས་པ་དེས་ནི་མཐང་གོས་
ལ་ཡང་རྣམ་པ་བདུན་པོ་མཚོན་ནས་བསྟན་ཏོ། །སྡོམ་ལས། སྟོད་གཡོགས་ལ་ཡང་རྣམ་
གསུམ་དང༌། །ཞེས་གསུངས་པ་བཞིན་སྟོད་གཡོགས་བགོ་བའི་ཚུལ་གསུམ་སྟེ། ཆོས་
གོས་ཏེ་བླ་གོས་དང་རྣམ་སྦྱར་ནི་ཅི་ནས་ཀྱང་ཕྲག་པ་གཡོན་པའི་སྟེང་ནས་ལག་པ་གཡས་
པའི་མཆན་འོག་ནས་ཟླུམ་པོར་འཁོར་བའི་ཟླུམ་པོར་འདུག་པ་དང་། ཧ་ཅང་རྩེང་པ་པུས་
མོ་ལས་ཡར་རྗེ་བ་མ་ཡིན་པ་དང་། ཧ་ཅང་འཇོལ་བ་ལོང་བུ་ལ་ཁེབ་པ་མ་ཡིན་པ་སྟེ་ཤམ་
ཐབས་བགོ་བའི་ཚུལ་དང་པོ་གསུམ་ལྟར་འགྱུར་བ་དེ་ལྟར་བགོ་བར་བྱའོ། །འདི་རྣམས་
ཀྱི་ཉེས་བྱས་དངོས་བསྐྱེད་པ་ལ་ཆོས་གོས་གསུམ་དང་ཤམ་ཐབས་རྣམས་བྱིན་རླབས་
ཡོད་མེད་གང་ཡིན་ཡང་རུང་བ་ཚད་དང་ལྡན་པ་ཡན་ལག་ཏུ་དགོས་ལ། དེ་དག་གང་རུང་
མ་ཚང་བ་ལ་དངོས་གཞིར་ཉེས་བྱས་ཕྲ་མོ་དང་། སྦྱོར་བ་ལ་ཉེས་བྱས་ཆེས་ཕྲ་མོ་སྐྱེད་དོ། །
གཞན་རྔུལ་གཟན་སོགས་ལས་ཉེས་བྱས་ཕྲ་བ་འབྱུང་བར་འདུལ་འཛིན་འགས་གསུངས་
སོ། །གཉིས་པ་སྤྱོད་ཡུལ་དུ་འགྲོ་བའི་སྡེ་ནི། ཤིན་ཏུ་བསྡམས་ཤིང་ཁྱིམ་གཞན་དུ་འགྲོ་
བར་བྱའོ། །ལེགས་པར་བགོས་ཤིང་ངོ༌། །སྒྲ་བསྐྱུང་ཞིང་ངོ་། །མིག་གཡེང་བར་མི་བྱ་
ཞིང་ངོ་། །གཉའ་ཤིང་གང་ཙམ་དུ་བལྟ་ཞིང་ངོ་། །མགོ་མི་གཡོགས་པའི་རྣམ་པས་སོ། །
མི་བརྗེ་བར་རོ། །མི་གཟར་བར་རོ། །གཉའ་གོང་དུ་མི་བསྣོལ་བར་རོ། །ལྟག་པར་མི་
བསྣོལ་བར་རོ། །མི་མཆོང་བར་རོ། །མི་བརྐྱང་བར་རོ། །ཙོག་པུས་མ་ཡིན་པར་རོ། །
བྲང་བས་མ་ཡིན་པར་རོ། །དཀུར་མི་བརྟེན་པར་རོ། །ལུས་མི་བསྒྱུར་བར་རོ། །
ལག་པ་མི་སྐྱོག་པར་རོ། །མགོ་མི་བསྒྱུར་བར་རོ། །ཕྲག་པ་མི་སྤྲད་པར་རོ། །ལག་པ་མི་

སྦྲེལ་བར་རོ། །ཞེས་གསུངས་ཏེ། སྡོམ་ལས། ཤིན་ཏུ་བསྡམས་ལ་སོགས་པ་ལྔ། །མགོ་
གཡོགས་ལ་སོགས་རྣམ་པ་ལྔ། །མཆོང་པ་ལ་སོགས་རྣམ་པ་ལྔ། །ལུས་ལ་སོགས་པ་རྣམ་
པ་ལྔ། །ཞེས་གསུངས་པ་བཞིན་ཉི་ཤུ་ཡོད་དེ། ལུས་ངག་ཡིད་གསུམ་གྱི་སྒོ་ཤིན་ཏུ་
བསྡམས་ཤིང་མཉམ་པར་བཞག་པའི་རྣམ་པས་ཁྱིམ་གཞན་དུ་འགྲོ་བར་བྱའོ། །ཤིན་ཏུ་
མ་བསྡམས་པར་ཁྱིམ་གཞན་དུ་སོང་ན་བཤགས་བྱའི་ཉེས་བྱས་འབྱུང་སྟེ། ཀུན་བཏུས་
ལས། འདིའི་བྱེད་པ་པོ་ནི་ཤིན་ཏུ་མ་བསྡམས་པ་དང་ཁྱིམ་གཞན་ཉིད་དོ། །ཞེས་སོ། །
འོག་མ་རྣམས་ལ་ཡང་དེ་ལྟར་འགྲེས་ཤེས་པར་བྱའོ། །སྟོད་གཡོགས་དང་སྨད་གཡོགས་
དག་གིས་གཡོག་པར་བྱ་བའི་ཡུལ་ལ་ལེགས་པར་ཁེབ་པར་བགོས་ཤིང་ངོ་སྟེ་བགོས་
ཤིང་ཁྱིམ་གཞན་དུ་འགྲོ་བར་བྱའོ་ཞེས་སྔ་མར་སྦྱར་རོ། །ཅ་ཅོའི་སྒྲ་བསྐྱུང་ཞིང་ངོ༌། །
མིག་གིས་ཐག་རིང་པོར་བལྟ་བ་སོགས་གཡེང་བར་མི་བྱ་ཞིང་ངོ་། །འདི་ལ་རོང་པའི་ཕྲེང་
ཊིཀ་ལས། སེམས་མ་ཡེངས་པར་ལྟ་བ་ཡིས་ནི་འཇུག་པར་བྱ་ཞེས་གསུངས་ཀྱང་། ལུང་
རྣམ་འབྱེད་ལས། མིག་གཡེང་པར་མི་བྱ་ཞིང་ཁྱིམ་གཞན་དུ་འགྲོ་བར་བསླབ་པར་བྱའོ་
ཞེས་གསུངས་སོ། །འོ་ན་ཇི་ལྟར་བྱ་ན་། མིག་གིས་གཉའ་ཤིང་གང་ཙམ་དུ་བལྟ་ཞིང་ངོ༌། །
དེ་ལ་གཉའ་ཤིང་ནི་སྨོས་མཛོའི་གཉའ་གཉིས་སྦྲེལ་བྱེད་ཀྱི་ཤིང་འདོམ་གང་གི་ཚད་ཙམ་
པའོ། །རས་ལ་སོགས་པས་མགོ་མི་གཡོགས་པའི་རྣམ་པས་སོ། །འདོམས་སྣང་བ་ཙམ་
དུ་ཤམ་ཐབས་ལག་པས་བཟུང་ནས་མི་བརྗེ་བར་རོ། །རང་འགྲེལ་ལས། ཆར་ལ་སོགས་
པའི་གནོད་པ་བྱུང་ཡང་ཤམ་ཐབས་དང་ཆོས་གོས་བརྗེས་ཏེ་འགྲོ་བར་མི་བྱ་སྟེ། སྲོག་གི་
བར་ཆད་ནི་མ་གཏོགས་སོ། །ཞེས་གསུངས་སོ། །ཆོས་གོས་ཀྱི་མཐའ་གཉིས་ཕྲག་པ་
གཡས་གཡོན་གྱི་ཕྱོགས་སུ་མི་གཟུར་བར་རོ། །དེ་ལ་རང་འགྲེལ་ལས། དགེ་སློང་དག་
ལ་ནི་ཕྲག་པ་གཡོན་པར་གཟར་བ་ཉིད་ཡིན་ལ། གང་ཞིག་དེ་རྣམས་ལ་ངོས་གཉིས་ཀར་
སོར་བཅུ་གཉིས་ཀྱི་རྣམ་པ་ཉིད་ཀྱིས་མི་གཟར་རོ་ཞེས་སོ། །སོར་བཅུ་གཉིས་ཞེས་སྨོས་
པ་ནི་སོར་བཅུ་གཉིས་ཡན་ཆད་ཀྱི་ཚད་ཀྱིས་ཉེས་པ་བསྐྱེད་ཅེས་ཉེས་པ་བསྐྱེད་པའི་ཚད་

བཤད་པའོ། །འགྲེལ་ཆུང་ལས་ཀྱང་། ཆོས་གོས་ཀྱི་ཐ་མ་ཕྲག་པ་གཡས་གཡོན་དུ་བཟར་
ཞིང་གྲོང་དུ་མི་འགྲོ་ཞེས་སོ། །ལག་པ་གཡས་པ་མདུན་དུ་བཏང་སྟེ་གཉའ་བའི་ཕྱོགས་སུ་
བཞག་ལ་གཡོན་པ་ཡང་དེ་བཞིན་དུ་བྱས་པ་སྟེ་དེ་ལྟར་ལག་པ་གཉིས་མདུན་ནས་བསྣོལ་
ཏེ་གཉའ་གོང་དུ་མི་བསྣོལ་བར་རོ། །ལག་པ་གཉིས་བརྐྱངས་ཏེ་ལྟག་པར་ལག་མགོ་
གཉིས་ཕན་ཚུན་སྤྲད་ཅིང་མི་བསྣོལ་བར་རོ། །མཆོང་ཞིང་འགྲོ་བར་མི་བྱ་བར་མི་མཆོང་
བར་རོ། །གོམ་པ་ཧ་ཅང་བརྐྱངས་ཏེ་མི་འགྲོ་བར་མི་བརྐྱངས་པར་རོ། །ཙོག་ཙོག་པོར་
འདུག་ལ་མཆོང་ཞིང་མི་འགྲོ་བ་སྟེ་ཙོག་པུས་མ་ཡིན་པར་རོ། །འདི་ལ་དགེ་སློང་མའི་རྣམ་
འབྱེད་ལས། ཁྱིམ་འབིགས་པ་ལྟར་ཙོག་པུས་མ་ཡིན་པར་རོ། །ཞེས་གསུངས་ཏེ། དེ་ནི་
རྐུན་མས་རྐུ་འདོད་ནས་ཁང་ཁྱིམ་སོགས་ཀྱི་རྩིག་པ་འབིགས་པ་སྟེ་བུག་པ་རྟོལ་བ་ན་ཙོག་
པུར་འདུག་སྟེ་རྟོལ་བར་བྱེད་པས་དེ་ལྟར་ཙོག་པུར་འདུག་ནས་འགྲོ་བར་མི་བྱ་ཞེས་པའི་
དོན་ཏེ། ཕའི་རྣམ་འབྱེད་ཀྱི་འགྲེལ་པ་ལས། ཙོག་པུར་ཁྱིམ་གཞན་དུ་འདོང་ནས་ཞེས་བྱ་བ་
རྐུབ་ཚོས་ས་ལ་མ་རེག་པར་འདུག་སྟེ་འདོང་ནས་ཞེས་བྱ་བའི་ཐ་ཚིག་གོ །ཞེས་དང་། སོར་
འགྲེལ་མཛད་བྱང་མེད་པ་ལས། བུད་མེད་ཀྱི་འདུག་ཐབས་སུ་འདུག་སྟེ་འགྲོ་བར་མི་བྱའོ། །
ཞེས་གསུངས་སོ། །རྐང་པའི་རྟིང་པ་བཏེག་སྟེ་སོར་མོ་དང་བྲང་བས་འགྲོ་བ་མ་ཡིན་པར་
རོ། །སྐྱེད་པའི་ཕྱོགས་ལ་ལག་པ་གཉིས་བརྟེན་ནས་གྲུ་མོ་བརྒྱངས་ཏེ་འགྲོ་བར་མི་བྱ་བ་
སྟེ་དཀུར་མི་བརྟེན་པར་རོ། །ལུས་བསྒྱུར་ཞིང་འགྲོ་བར་མི་བྱ་བར་ལུས་མི་བསྒྱུར་བར་རོ། །
ལག་པ་མི་སྐྱོག་པ་སྟེ་སྐྱོག་ཅིང་མི་གཡུག་པར་རོ། །མགོ་མི་བསྒྱུར་བར་རོ། །གཞན་དང་
ལྷན་ཅིག་ཕྲག་པ་གཉིས་མི་སྤྱད་པར་རོ། །གཞན་དག་དང་ལག་པ་གཉིས་མི་སྤེལ་བར་
རོ་ཞེས་ལག་པ་གཉིས་མི་སྦྲེལ་བར་ཁྱིམ་གཞན་དུ་འགྲོ་བར་བྱའོ་ཞེས་པའོ། །གསུམ་པ་
སྟན་ལ་འདུག་པའི་སྡེ་ནི། དེར་མ་བསྒོ་བར་སྟན་ལ་འདུག་པར་མི་བྱའོ། །སྟན་ལ་མ་
བརྟགས་པར་མི་བྱའོ། །ལུས་ཐམས་ཅད་ཀྱི་ལྗིད་ཀྱིས་མི་དབབ་པར་རོ། །རྐང་པ་མི་
བསྣོལ་བར་རོ། །བརླ་མི་བསྣོལ་བར་རོ། །ལོང་བུའི་སྟེང་དུ་ལོང་བུ་མི་གཞག་པར་རོ། །

རྐང་པ་མི་དགུག་པར་རོ། །རྐང་པ་མི་གདང་བར་རོ། །འདོམས་མི་སྣང་བར་རོ། །ལག་
པ་འགྲམ་པ་ལ་བརྟེན་ཏེ་མི་བྱའོ། །སྟན་ཐབས་བསྐུར་བར་མི་བྱའོ། །ཞེས་གསུངས་ཏེ།
སྡོམ་ལས། འདུག་པར་བྱ་བ་དགུ་དག་དང་། །ཞེས་གསུངས་པ་ལྟར་སྡོམ་གྱིས་བསྡུས་པ་
དགུ་ཡོད་དེ། ཁྱིམ་གཞན་དེར་ཁྱིམ་པས་བཞུགས་ཤིག་ཅེས་མ་བསྒོ་བར་དགེ་སློང་སྟན་
ལ་འདུག་པར་མི་བྱའོ། །ཁྱིམ་གཞན་དེར་སྟན་གྱི་སྟེང་འོག་ལ་སེམས་ཅན་ཡོད་མེད་མུ་
བརྟགས་པར་འདུག་པར་མི་བྱའོ། །ཁྱིམ་གཞན་དང་སྟན་ལ་ལུས་ཐམས་ཅད་ཀྱི་ལྗིད་
ཀྱིས་མི་དབབ་པར་རོ་སྟེ་མི་དབབ་པར་དལ་བུས་འདུག་པར་བྱའོ་ཞེས་པའོ། །པུས་མོ་
མན་ཆད་ཀྱི་རྐང་པའི་སྟེང་དུ་རྐང་པ་བཞག་སྟེ་རྐང་པ་མི་བསྣོལ་བར་རོ། །བརླའི་སྟེང་དུ་
བརླ་བཞག་སྟེ་བརླ་མི་བསྣོལ་བར་རོ། །ལོང་བུའི་སྟེང་དུ་ལོང་བུ་མི་གཞག་པར་རོ། །
ཁྲིའི་སྟེང་དུ་བྱམསཾ་འདུག་བྱེད་པ་ན་ཁྲིའི་འོག་ཏུ་རྐང་པ་ཚུར་མི་དགུག་པར་རོ། །རྐང་པ་
གཉིས་མི་གདུང་བར་རོ། །འདི་ལ་ཀུན་བཏུས་ལས། རྐང་པ་མི་གདང་བ་ཞེས་བྱ་བ་ནི་
བརླ་གཉིས་གཤིབས་ཏེ་བྱིན་པ་དང་རྐང་པ་གཉིས་བར་ཐག་རིང་དུ་སོ་སོར་ཕྲལ་ཏེ་
འདུག་པར་མི་བྱ་བ་སྟེ། ཞེས་གསུངས་སོ། །འདོམས་ཕྱོགས་མི་སྣང་བར་རོ་སྟེ་དེ་ལྟར་
འདུག་པར་བྱའོ་ཞེས་པའོ། །སེམས་ཁོང་དུ་ཆུད་པ་ལྟར་ལག་པ་འགྲམ་པ་ལ་བརྟེན་ཏེ་
འདུག་པར་མི་བྱའོ། །འདི་ལ་ཊཱི་ཀ་ལས། རྐོམ་ཚུགས་བཅས་ཏེ་སྟན་ལ་འདུག་པར་མི་
བྱའོ་ཞེས་གསུངས་པའི་རྐོམ་ཚུགས་ནི་ངལ་གསོ་ཚེ་ལག་རྟེན་སོགས་ལ་ལག་པ་དང་
འགྲམ་པ་བརྟེན་པའི་མིང་ངོ༌། །གང་ལ་འདུག་པའི་སྟན་ཐབས་དེ་རྒྱབ་ཀྱིས་བསྐུར་བར་
མི་བྱའོ། །བསླབ་པའི་ཆོས་ཕྱི་མ་དེ་གཉིས་ནི་འདུག་པར་བྱ་བ་དགུ་དག་དང་ཞེས་པ་ལ་
མ་གཏོགས་ཤིང་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་དུ་མི་བགྲང་སྟེ། དགེ་
སློང་མའི་རྣམ་འབྱེད་ལས་བསྡུས་སོ། །བཞི་པ་ཟས་བླང་བའི་སྡེ་ནི། ཐམས་ཅད་དུ་
ལེགས་པར་ཟས་བླང་བར་བྱའོ། །མུ་དང་ཁ་ད་ཆད་དུ་མ་ཡིན་པར་རོ། །ཚོད་མ་དང་
མཉམ་པ་མ་ཡིན་པར་རོ། །མཐར་ཆགས་སུའོ། །ལྷུང་བཟེད་ལ་བལྟ་ཞིང་ངོ་། །བཅའ་

ཁྱབ་པ་ཉིད་ལ་ཡང་དེར་བཤང་གཅི་འདོར་བ་ལ་ལྟུང་བ་མི་འབྱུང་ངོ༌། །གསུམ་པ་རྩིག་
པའི་ཕག་ཏུ་མ་བལྟས་པར་བཤང་བ་འདོར་བའི་ལྟུང་བྱེད་འཆད་པ་ལ་གསུམ་ལས། གླེང་
གཞི་ནི་གླང་པོ་ཆེའི་སྣ་ཆེན་པོ་ལ་གཏོགས་པ་དཔལ་སྐྱེད་ཅེས་བྱ་བ། རྒྱལ་པོ་གསལ་
རྒྱལ་གྱིས་ཆད་པས་བཅད་པ་ཞིག་ཡོད་པ་དེ། ནངས་པར་གྱི་དུས་སུ་དབྱར་ཁང་དང་ཉེ་
བ་ཞིག་ཏུ་སོང་བ་ལ། སྦོམ་དགའ་མོས་ཆོལ་ཟངས་གཅིན་གྱིས་གང་བ་མ་བརྟགས་པར་
གཏོར་བས་མགོ་ལ་ཕོག་པར་གྱུར་པ་ལས་སོ། །དགག་བྱ་ནི་གཞན་དག་མ་དད་པར་
འགྱུར་བའོ། །གཞུང་དོན་ལ་གསུམ་ལས། དང་པོ་ལྟུང་བ་རྣམ་གཞག་ནི། རྩིག་པའི་
ཕག་ཏུ་མ་བལྟས་པར་བཤང་བ་འདོར་བ་ལའོ། །ཞེས་གསུངས་ཏེ། དགེ་སློང་མས་
དབྱར་ཁང་སྟེང་ནས་རྩིག་པའི་ཕག་ཏུ་འགའ་ཞིག་འདུག་པ་ལ་མི་ཕོག་གམ་ཞེས་མ་
བརྟགས་མ་བལྟས་པར་བཤུང་བའམ་གཅི་བ་འདོར་བ་ལ་ལྟུང་བྱེད་དུ་འགྱུར་བའོ། །དེ་
ལྟར་མའི་སོ་སོར་ཐར་པ་དང་ལུང་རྣམ་འབྱེད་ལས། མ་བརྟགས་པར་བཤང་བའམ་གཅི་
བ་འདོར་ན་ལྟུང་བྱེད་དུ་འགྱུར་རོ། །ཞེས་སོ། །གཉིས་པ་ལྟུང་མེད་ནི། རྩིག་པའི་པུ་ཤུ་
བཏགས་པ་ལ་ནི་ལྟུང་བ་མེད་དོ། །ཞེས་གསུངས་ཏེ། དབྱར་ཁང་གི་སྟེང་གི་རྩིག་པ་ལ་ཆུ་
སྐྱོར་བར་བྱེད་པའི་པུ་ཤུ་བཏགས་པ་ཡིན་ན་པུ་ཤུ་མཐོ་ཆེས་པས་བལྟར་མི་སླེབ་པར་གྱུར་
ན་དེའི་ཚེ་ཕག་ཏུ་མ་བལྟས་པར་འདོར་བ་ལ་ནི་ལྟུང་བ་མེད་དོ། །པུ་ཤུ་བཏགས་ཀྱང་
གལ་ཏེ་བལྟར་ནུས་པ་ཡིན་ན་ནི་ཉེས་པ་ཁོ་ནར་འགྱུར་རོ་ཞེས་ཊཱི་ཀ་ལས་སོ། །གསུམ་པ་
ཕྲན་ཚེགས་ཀྱི་སྐབས་ནས་བྱུང་བའི་བསླབ་བྱ་ནི། མི་གཙང་བ་ལ་བོང་རྡོག་འཕང་བར་
མི་བྱའོ། །ཞེས་གསུངས་ཏེ། མི་གཙང་བ་ལ་བོང་རྡོག་ལ་སོགས་པ་འཕང་ཞིང་ཟེར་མ་
འཐོར་བར་མི་བྱའོ། །དེ་ཡང་ལུང་ཕྲན་ཚེགས་ལས། ཚེ་དང་ལྡན་པ་འོད་སྲུངས་ཆེན་པོ་
ལྗན་ལྗིན་གྱི་དྲུང་དུ་འགྲོ་བ་དེ་སྦོམ་དགའ་མོས་མཐོང་ནས། དེ་མྱུར་བ་མྱུར་བར་སོང་སྟེ་
ལྗན་ལྗིན་དེའི་སྟེང་དུ་བོང་བས་ཅར་ཞེས་བསྣུན་པས་ཚེ་དང་ལྡན་པ་འོད་སྲུངས་ཆེན་པོའི་
ཆོས་གོས་དང་ལྷུང་བཟེད་ཀྱི་སྣོད་མི་གཙང་བའི་ཟེར་མས་མ་རུང་བར་གྱུར་པ་ན། བཅོམ་

ལྡན་འདས་ཀྱིས་བཀའ་བསྩལ་པ། དེ་ལྟ་བས་ན་དགེ་སློང་མས་དགེ་སློང་ལ་མི་གཙང་
བས་མ་རུང་བར་མི་བྱའོ། །བྱེད་ན་འགལ་ཚབས་ཅན་དུ་འགྱུར་རོ་ཞེས་གསུངས་སོ། །
བཤུང་བ་ལས་གྱུར་པའི་ལྟུང་བྱེད་གསུམ་མོ།། །།
དེ་ལྟར་དགེ་སློང་མའི་ཐུན་མོང་མ་ཡིན་པའི་ལྟུང་བྱེད་རྣམས་དགེ་སློང་ཕ་ལ་ཅིར་འགྱུར་
ཕྱོགས་གཅིག་ཏུ་བསྡུས་ནས་བཤད་ན། ལྟུང་མེད་དུ་འགྱུར་བ་བཅོ་ལྔ་སྟེ། (ལོ་བཅུ་གཉིས་)མ་
ལོན་འཁོར་དང་འཁོར་མང་འཇོག་པ་དང༌། །འཁོར་མང་གསོག་དང་གནོད་འགྱུར་མ་
སྤང་གསུམ། །སྨེ་གབ་མི་འཆང་ཆུ་གོས་མི་འཆང་དང༌། །བཀྲུ་བཤལ་བ་ལ་གོས་ནི་
འཁྲུར་འཇུག་དང་། །ལྕི་བའི་ཆོས་ལས་འདས་པའི་སྐབས་ཀྱི་བཞི། །ཕྱི་སར་གཅིག་པུར་
འགྲོ་དང་བཅོ་ལྔའོ། །ཞེས་སོ། །དེ་དག་དགེ་སློང་ལ་ལྟུང་མེད་དུ་བཞག་པ་ནི། སྐྱེས་པ་
ལ་དེ་རྣམས་ཀྱི་དབང་དུ་བྱས་པའི་དགག་བྱ་མེད་པའི་ཕྱིར་རོ། །རྒྱ་སྐྱེགས་ཀྱི་ཆང་བུ་
འཛུད་པའི་དོད་པོ་དགེ་སློང་ལ་འབྱིན་པའི་དགེ་འདུན་ལྷག་མ་ཡོད་ལ། གལ་ཏེ་དགེ་སློང་
གིས་རང་གི་ལམ་དུ་འཛུད་ན་ཊཱི་ཀ་ལས། ཕོ་ལ་ནི་རྒྱ་སྐྱེགས་ཀྱི་ཆང་བུ་གཞུག་པའི་
གནས་གཉིས་ཡོད་དེ། ཁ་དང་བཤང་བའི་ལམ་སྟེ། དགེ་སློང་ལ་ནི་ཉེས་པ་སྦོམ་པོར་
འགྱུར་རོ། །ཞེས་སོ། །དེ་དག་བཅུ་དྲུག་མ་གཏོགས་པ་འདི་རྣམས་ཐམས་ཅད་དགེ་སློང་
ལ་ཉེས་བྱས་སུ་འགྱུར་ཏེ། དབང་དུ་བྱ་བའི་དགག་བྱ་མ་རྫོགས་པ་དང་ལྡན་པའི་ཕྱིར་རོ། །
སོ་སོར་ཐར་བའི་མདོར་སྡོམ་གྱིས་མ་བསྡུས་ཤིང་མདོ་རྩ་བ་ལས་མ་བཤད་ཀྱང་ལུང་དགེ་
སློང་མའི་རྣམ་འབྱེད་ལས་གསུངས་པའི་སྤང་ལྟུང་གཉིས་དང་ལྟུང་བྱེད་འབའ་ཞིག་པ་
བཅུ་བཞི་སྟེ་བཅུ་དྲུག་ཡོད་པར་མཚོ་ཊཱིཀ་ལས་གསུངས་པ་ནི། སྲིན་བལ་(གྱི་སྟན་བྱེད་པ་}
བརྟད་(པ་ལས་)བྱུང་(བ་དང་} {སྐྱབས་ཡོད་པ་དང་མེད་པར་ཁྱིམ་པ་དང་འདུག་པ་དང་དགེ་སློང་དང་འདུག་པའི)དབེན་པར་འདུག་
པ་བཞི། །ཉལ་སར་འདུག་འགྲེང་གཉིས་དང་གདེང་མེད་སྤྱོད། །(ཚངས་སྤྱོད་}ཉེར་གནས་མ་
བྱས་{པར་བསྙེན་རྫོགས་སྦྱིན་པ་དང༌།}གདིང་བ་གཅིག་(ལ་}ཉལ་དང་། །(རོལ་མོ་མཁན་དང་གར་མཁན་གྱི་}ཁང་པ་
གཉིས་བལྟ་གར་གླུ་རོལ་མོ་(བྱེད་པར་}བལྟ། །ཞེས་སོ། །མའི་སོ་ཐར་འགྲེལ་པར། དབེན་

པར་འདུག་པ་བཞི་འགྲེང་བ་བཞི་ལས་ཟུར་དུ་མ་བགྲངས་ལ། ཉལ་ཤོམ་གཉིས་མ་
གསུངས། གདེང་མེད་དང་ཐུན་མོང་པ་བདུན་ཅུ་དོན་གསུམ་བྱས་ལ། ཚིགས་ལས་འདས་
པ་གཉིས་པའི་ཚབ་ཏུ་ཚངས་སྤྱོད་ཉེར་གནས་མ་བྱིན་པར་བསྙེན་རྫོགས་བྱེད་པ་བགྲངས་
ལ། གདིང་བ་གཅིག་ལ་ཉལ་བ་ལོངས་སྤྱོད་ཅིང་གནས་པ་བཏང་བ་དང་གཅིག་བྱས།
གར་གླུ་རོལ་མོ་ལ་བལྟ་བ་གསུམ་དེ་གསུམ་བྱེད་པའི་ལྟུང་བྱེད་དུ་བསྡུས། རོལ་མོ་མཁན་
དང་གར་མཁན་གྱི་ཁང་པ་ལ་བལྟ་བ་མ་གསུངས་སོ། །དགེ་སློང་མའི་ལྟུང་བྱེད་འབའ་
ཞིག་ཏུ་གྱུར་པ་བརྒྱ་དང་བརྒྱད་ཅུ་པོ་རྣམས་རྫོགས་སོ།། །། །
བཞི་པཾ་སོར་བཤགས་ལ་གཉིས། ཐུན་མོང་མིན་པ་བཅུར་དབྱེ་བ་དང་། ཐུན་མོང་པ་མིང་
ཙམ་དུ་བསྟན་པའོ། །དང་པོ་ལ་གསུམ་ལས། འདི་རྣམས་ཀྱི་གླེང་གཞི་ནི་བཅུ་གཉིས་སྡེ་
རྣམས་ཀྱིས་གཞན་གྱི་ཁྱིམ་དག་ནས་འོ་མ་ལ་སོགས་པ་བཅུ་པོ་འདི་རྣམས་སྔ་མ་སྔ་མ་
བཀག་པའི་ཚེ་ཕྱི་མ་ཕྱི་མ་བསླངས་ཏེ་བཏུང་བའམ་ཟོས་པ་ལ་དོན་ཉུང་བའི་དགེ་སློང་མ་
རྣམས་ཀྱིས་སྨོད་པར་བྱས་པ་ལས་སོ། །དགག་བྱ་ནི་ཁྱིམ་པའི་ལོངས་སྤྱོད་ལ་གནོད་པ་
དང་། ཟས་བཟང་པོ་ལ་རང་འདོད་པ་ཆེ་བའོ། །གཞུང་གི་དོན་ལ་གཉིས། ཡན་ལག་གི་
མཚན་ཉིད་བསོད་པའི་དབྱེ་བ་དང་བཅས་པ་དང་། ཡན་ལག་ལ་དོགས་པ་གཅོད་པའོ། །
དང་པོ་ནི། གཞན་གྱི་ཁྱིམ་ནས་བདག་གི་དོན་དུ་འོ་མ་བསླངས་ཏེ་འཐུངས་པ་ལའོ། །མི་
ན་བས་སོ། །དེས་སློང་བའི་ཚེ་ནི་ཉེས་བྱས་སོ། །ཞོ་དང་མར་སར་པ་དང་ཞུན་མར་དང་
འབྲུ་མར་དང་སྦྲང་རྩི་དང་བུ་རམ་གྱི་དབུ་བ་དང་ཉ་ཤ་དང་ཤ་དང་ཤ་སྐམས་རྣམས་ཀྱང་
ངོ་། །ཞེས་གསུངས་ཏེ། དགེ་སློང་མས་ཉེ་དུ་ལས་གཞན་གྱི་ཁྱིམ་ནས་བདག་གི་དོན་དུ་
འོ་མ་ངག་གི་རིག་བྱེད་ཀྱིས་བསླངས་ཏེ་འཐུངས་པ་ལ་སོ་སོར་བཤགས་པར་བྱ་བའི་ལྟུང་
བ་དངོས་གཞི་བསྐྱེད་པའོ། །གང་གིས་བསླངས་ཏེ་འཐུང་ན་ལྟུང་བ་འདི་སྐྱེད་ཅེ་ན། དགེ་
སློང་མ་མི་ན་བས་སོ། །ན་བ་ལ་ནི་ཉེས་པ་མེད་དོ་ཞེས་ཊཱི་ཀ་ལས་སོ། །མི་ན་བ་དེས་སློང་
བའི་ཚེ་ནི་སྦྱོར་བའི་ཉེས་བྱས་སོ། །གང་ལ་སོ་སོར་བཤགས་པར་བྱ་བ་གཞན་དགུ་པོ་

དག་ཏུ་འགྱུར་ཞེ་ན། ཞོ་དང་མར་སར་པ་དང་མར་བཞུས་པའི་ཞུན་མར་དང་། འབྲུ་
རིགས་བཙིར་བ་ལས་བྱུང་བའི་འབྲུ་མར་དང་སྦྲང་རྩི་དང་བུ་རམ་གྱི་དབུ་བ་དང་། ཉ་ཤུ་
དང་ཤུ་དང་ཤ་སྐམ་རྣམས་ཀྱང་ངོ་ཞེས་ཉེ་དུ་མ་ཡིན་པ་གཞན་གྱི་ཁྱིམ་ནས་བདག་གི་
དོན་དུ་བསླངས་ཏེ་འཐུངས་སམ་ཟོས་པ་ལའོ་ཞེས་པའི་ཚིག་ཞོ་ལ་སོགས་པ་རེ་རེ་ལ་སྔ་
མ་བཞིན་དུ་སྦྱར་རོ། །ཊཱི་ཀ་ལས། འདིར་ཡང་མི་ན་བས་སོ་ཞེས་བྱ་བ་དང་། དེས་སློང་
བའི་ཚེ་ནི་ཉེས་བྱས་སོ་ཞེས་བྱ་བ་སྔ་མ་བཞིན་དུ་སྦྱར་རོ། །ཞེས་སོ། །གཉིས་པ་ནི། དེ་
དག་ལས་གཞན་བསླངས་པ་ལས་གཞན་ཐོབ་པ་ལ་ནི་ན་སྨད་པ་མེད་དོ། །མི་བསོད་པ་
ལ་ཡང་ངོ༌། །དེར་གཏོགས་པ་ལ་དེ་ཐོབ་པ་ལ་ཡང་ངོ་། །དེ་ནི་ཉེས་བྱས་བྱེད་པ་ཉིད་དོ། །
ཞེས་གསུངས་ཏེ། འོ་མ་ལ་སོགས་པ་སྔར་བསྟན་པ་དེ་དག་ལས་གང་ཡང་རུང་བ་གཞན་
འོ་མ་ལྟ་བུ་བསླངས་པ་ལས་གང་ཡང་རུང་བ་གཞན་ཞོ་ལྟ་བུ་ཐོབ་ཅིང་འཐུངས་པ་ལ་ནི་
ན་སྨད་པ་མེད་དོ། །འདི་ནི་ཀུན་སློང་སྤྱི་ལ་ཞུགས་ནས་སྦྱོར་བ་བྱེ་བྲག་ལ་འཁྱོགས་ཀྱང་
བསམ་པའི་དོན་ལ་མཐར་ཐུག་པ་ཡོད་པའི་ཕྱིར་ན་དངོས་གཞིར་འགྱུར་བའོ། །བསོད་
པའི་ནང་ནས་བསོད་ཤོས་ཤ་སྐམ་བསླངས་ནས་བསོད་པའི་ནང་ནས་མི་བསོད་པ་འབྲུ་
མར་ཐོབ་སྟེ་འཐུངས་པ་ལྟ་བུ་ལ་ཡང་ན་སྨད་པ་མེད་དོ་ཞེས་སྔ་མར་སྦྱར་ཏེ་དངོས་གཞི་
འབྱུང་ངོ༌། །བསོད་པའི་ནང་ནས་མི་བསོད་པ་དེར་གཏོགས་པ་བསླངས་པ་ལ་བསོད་
པའི་ནང་ནས་བསོད་ཤོས་དེ་ཐོབ་སྟེ་ཟོས་སམ་འཐུངས་པ་ལ་ཡང་ན་སྨད་པ་མེད་དོ་ཞེས་
སྔ་མར་སྦྱར་ཏེ་དངོས་གཞི་འབྱུང་ངོ༌། །མདོ་ཚིག་དེ་གཉིས་ཀྱི་དོན་ཡང་ཀུན་སློང་སྤྱི་ལ་
ཞུགས་པའི་དབང་དུ་བྱས་པ་ཡིན་པར་གསུངས་སོ། །ཊི་ཀ་ལས། ཐམས་ཅད་དུ་ཡང་
ཐོབ་པ་ཞེས་སྨོས་པ་ནི་ཟ་བ་དང་འཐུང་བ་མཚོན་པར་རིག་པར་བྱ་སྟེ། ཐོབ་པའི་འབྲས་
བུ་ནི་ཟ་བ་ཡིན་པས་དེའི་ཕྱིར་རྒྱུ་ལ་འབྲས་བུ་བཏགས་ནས་ཐོབ་པ་ལ་ན་སྨད་པ་མེད་དོ་
ཞེས་བརྗོད་ཀྱི་མ་ཐོབ་པ་ལ་ནི་མ་ཡིན་ནོ། །ཞེས་སོ། །འོ་ན་སློང་བ་དང་ཐོབ་པ་དངོས་ལ་
ཅིར་འགྱུར་ཞེ་ན། གོང་སྨོས་བཞིན་བསོད་པ་བསླངས་པའི་རྒྱུས་མི་བསོད་པ་ཐོབ་པ་གང་

ཡིན་པ་དང་། བསོད་པ་ཐོབ་པའི་རྒྱུར་མི་བསོད་པ་སློང་བ་གང་ཡིན་པ་དེ་ནི་སྦྱོར་བའི་
ཉེས་བྱས་བྱེད་པ་ཉིད་དོ། །ཐུན་མིན་བཅུ་པོ་འདི་དགེ་སློང་ཕ་ལ་ཟས་བསོད་པ་སློང་བའི་
ལྟུང་བྱེད་དུ་འགྱུར་རོ། །གཉིས་པ་ཐུན་མོང་པ་མིང་ཙམ་དུ་བསྟན་པ་ནི། སེང་གེ་ལས་
གྱུར་པའོ། །ཞེས་གསུངས་ཏེ། དམག་དཔོན་སེང་གེ་ལ་བརྟེན་པའི་གླེང་གཞི་ལས་བཅས་
པར་གྱུར་པ་བསླབ་པ་དྲལ་ཏེ་ཁྱིམ་དུ་འཇུག་པའི་སོ་སོར་བཤགས་པར་བྱ་བ་ནི་དགེ་སློང་
མ་རྣམས་ཀྱི་ཡང་ཡིན་པའོ། །དེ་ནི་སྔར་དགེ་སློང་གི་སྐབས་བཞིན་དུ་ཤེས་པར་བྱའོ། ། །
གཞན་ཡང་ལུང་ཞུ་བ་ལས་ནི་དགེ་སློང་ཕའི་སོར་བཤགས་གཞན་གསུམ་པོ་ཡང་དགེ་
སློང་མ་ལ་ཡོད་པར་གསུངས་སོ། །དགེ་སློང་མའི་སོ་སོར་བཤགས་པར་བྱ་བ་བཅུ་
གཅིག་པོ་རྣམས་རྫོགས་སོ།། །།
ལྔ་པ་བསླབ་པ་ཕུན་སུམ་ཚོགས་པ་ལ་བསླབ་པ་ལ་གཉིས་ལས། དང་པོ་ཐུན་མོང་མིན་པ་
ནི། ཤམ་ཐབས་རྐེད་པ་སྣང་བར་བགོ་བར་མི་བྱའོ། །ཆགས་པར་གྱུར་ཅིང་ཁྱིམ་གཞན་
དུ་འགྲོ་བར་མི་བྱའོ། །ཞེས་གསུངས་ཏེ། སྔར་དགེ་སློང་གི་སྐབས་སུ། ཤམ་ཐབས་ལ་ནི་
རྣམ་བདུན་དང་། །ཞེས་པའི་སྟེང་དུ་འདིར་ཐུན་མོང་མ་ཡིན་པ་གཅིག་བསྟན་པ་ནི་དགེ་
སློང་མས་ཤམ་ཐབས་རང་གི་ལུས་ཀྱི་རྐེད་པ་སྣང་བར་དཔྱི་མགོ་ལས་དམའ་བར་བགོ་
བར་མི་བྱ་བའོ། །ཤིན་ཏུ་བསྡམས་ལ་སོགས་པ་ལྔ། །ཞེས་པའི་སྟེང་དུ་གྲོང་དུ་འགྲོ་བའི་
སྐབས་ཀྱི་ཐུན་མོང་མ་ཡིན་པ་དགེ་སློང་མ་འཁྲིག་པའི་འདོད་ཆགས་ཀྱིས་ཆགས་པར་
གྱུར་ཅིང་ཁྱིམ་གཞན་དུ་འགྲོ་བར་མི་བྱ་བའོ། །ཊི་ཀ་ལས། མི་འདོད་བཞིན་དུ་རྐྱེན་
དབང་གིས་འགྲོ་དགོས་ལ་ཡུལ་གྱི་དབང་གིས་འདོད་པའི་འདོད་ཆགས་སྐྱེས་པའི་རོ་མྱོང་
བར་མི་བྱེད་པ་ལ་ནི་ཉེས་པ་མེད་དོ། །གང་གི་ཚེ་དང་དུ་ལེན་པར་བྱེད་པ་དེའི་ཚེ་ནི་ཉེས་
པ་ཁོ་ནར་འགྱུར་རོ། །འདིར་འགྲོ་བར་མི་བྱའོ་ཞེས་སྨོས་པ་ནི་དཔེ་ཙམ་དུ་ཟད་དེ་སོང་
ཟིན་པའི་གནས་སྐབས་ལ་ཡང་ཁ་ན་མ་ཐོ་བ་ཁོ་ནར་འགྱུར་རོ། །ཞེས་གསུངས་སོ། །དེ་
གཉིས་ཕ་ལ་ཅིར་འགྱུར་ནི། སྔ་མ་ནི་ཉེས་པ་མེད་ལ། ཕྱི་མ་ནི་ཕ་ལའང་ཉེས་བྱས་སུ་

འགྱུར་རོ། །གཉིས་པ་ཐུན་མོང་པ་ནི། དགེ་སློང་དག་ལས་གྱུར་པ་བཞིན་ནོ། །ཞེས་
གསུངས་ཏེ། སྔར་དགེ་སློང་གི་སྐབས་སུ། འདུག་པར་བྱ་བ་དགུ་དག་དང་། །ཞེས་སྨོས་
པའི་སྐབས་ཀྱི་ཁྱིམ་དུ་མ་བསྒོས་པར་སྟན་ལ་འདུག་པ་དང་། ན་བ་རྣམ་པ་བཞི་རྣམས་སོ། །
ཞེས་པའི་སྐབས་ཀྱི་རྩྭ་སྔོན་དུ་མི་གཙང་བ་འདོར་བ་སྟེ་དེ་གཉིས་ནི་དགེ་སློང་མ་རྣམས་ཀྱི་
ལྟུང་བྱེད་ཀྱི་སྐབས་སུ་རིམ་བཞིན་ཐུག་ཐུབ་ཏུ་ཕྱིས་གནོན་བྱེད་པའི་ལྟུང་བྱེད་དང་། རྩ་
སྔོན་པོའི་སྟེང་དུ་བཤང་བ་འདོར་བའི་ལྟུང་བྱེད་ཅེས་དགེ་སློང་མ་ལ་ལྟུང་བྱེད་དུ་འགྱུར་
བས་དེ་གཉིས་མ་གཏོགས་པ་ཉེས་བྱས་ཀྱི་སྡེའི་བསླབ་པ་གཞན་བརྒྱ་རྩ་བཅུ་ནི་སྔར་དགེ་
སློང་དག་ལས་གྱུར་པ་བཞིན་དུ་དགེ་སློང་མ་རྣམས་ཀྱི་ཡང་དེ་བཞིན་ཡིན་ནོ། །དེ་དག་གི་
སྟེང་དུ་སྔ་མ་གཉིས་བསྣན་པས་དགེ་སློང་མ་ལ་ཡང་ཉེས་བྱས་བརྒྱ་དང་བཅུ་གཉིས་སོ། །
དེ་ལྟར་ན། ཤམ་ཐབས་ལ་ནི་རྣམ་པ་བརྒྱད། །ཤིན་ཏུ་བསྡམས་ལ་སོགས་པ་དྲུག །
འདུག་པར་བྱ་བ་བརྒྱད་དག་དང་། །ན་བ་རྣམ་པ་གསུམ་རྣམས་སོ། །ཞེས་པར་འགྱུར་རོ། །
དགེ་སློང་མའི་བསླབ་དགོས་པ་ཉིད་ཀྱི་ཆོས་མང་པོ་རྣམས་རྫོགས་སོ། །དགེ་སློང་མའི་
རྣམ་པར་འབྱེད་པ་རྫོགས་སོ།། །།
གཉིས་པ་ཞུ་བ་སྤྱིར་བསྟན་པ་ནི། སྤྱིར་ལུང་ཞུ་བ་ལ་རྣམ་འབྱེད་ཀྱི་དོན་གཏན་ལ་
འབེབས་པའི་ཞུ་བ་དང༌། གཞིའི་དོན་གཏན་ལ་འབེབས་པའི་ཞུ་བ་དང་གཉིས་ཡོད་པ་
ལས་སྐབས་འདིར་སྔ་མའི་དོན་འཆད་པ་ཡིན་ལ། དེ་ལ་ཡང་ཕམ་པར་འགྱུར་བ་ལ་
སོགས་པ་དག་ལ་སོ་སོར་ངེས་པ་དང་། སྤྱིར་བསྟན་པ་གཉིས་ཀྱི། ཁའི་དང་པོ་ནི་སོ་ཕན་
ཆད་དོ། །ཀ་ཀ་ནི་བཞི་ལ་མ་ཤ་ཀའོ། །ཞེས་པ་ལ་སོགས་པ་སོ་སོར་ངེས་པར་བསྟན་པ་
རྣམས་ནི་སྔར་ཕམ་པ་ལ་སོགས་པ་དེ་དག་ཉིད་དང་ཐད་ཀ་ཐད་ཀར་སྦྱར་ནས་བཤད་
ཟིན་ལ། སྤྱིར་བསྟན་པ་རྣམས་ནི་སྔར་གྱི་དགེ་སློང་ཕ་མའི་རྣམ་འབྱེད་རྣམ་གཉིས་ཀྱི་
ཤན་ནམ་འགྲེལ་པ་ལྟ་བུ་ཡིན་པའི་ཕྱིར་འདིར་བསྟན་པར་བྱའོ། །འདི་འཆད་པ་ལ་ལྔ།

ལྟུང་བ་བསྐྱེད་པ་རྟེན་གྱི་ཡན་ལག སྦྱོར་བ་འཇུག་པ་ཡུལ་གྱི་ཡན་ལག ཐ་དད་དུ་སྐྱེ་
ལུགས་ཞར་བྱུང་དང་བཅས་པ། བསམ་པ་དང་དངོས་པོའི་བྱེད་པ་ཞར་བྱུང་དང་བཅས་པ།
སེལ་བ་དབང་དུ་བྱེད་པ་ཡན་ལག་དང་བཅས་ཏེ་བསྟན་པའོ། །དང་པོ་ལ་བཞི་སྟེ།
བསླབ་པའི་ཡན་ལག་ཞར་བྱུང་དང་བཅས་པ། ལུས་དང་བསམ་པའི་ཡན་ལག་སེལ་བ་
དང་བཅས་པ། ཚིགས་ཀྱི་ཡན་ལག་ཞར་བྱུང་དང་བཅས་པ། མཚན་གྱི་ཡན་ལག་ཞར་
བྱུང་དང་བཅས་པའོ། །དང་པོ་ལ་གསུམ་སྟེ། སེལ་བའི་སྒོ་ནས་བསླབ་པའི་ཡན་ལག་
བསྟན་པ། བསླབ་པ་བྱིན་པ་ལ་ལྟུང་བ་སྡེ་ལྔ་འབྱུང་རུང་དུ་བསྟན་པ། བསླབ་པ་བྱིན་པ་
ཡུལ་དུ་བྱེད་པ་ཞར་བྱུང་དུ་བསྟན་པའོ། །དང་པོ་ལ་གཉིས་ཏེ། སྡོམ་པ་སྐྱེས་ལ་མ་ཉམས་
པའི་སེལ་བ་བསྟན་པ། རབ་བྱུང་བསྙེན་པར་མ་རྫོགས་པ་གསུམ་གྱི་ལྟུང་བ་བསྟན་པའོ། །
དང་པོ་ནི། ཉམས་པ་དང་མ་ཆགས་པ་གཉིས་ལྟུང་བ་ལ་སྦྱོར་ན་ཉེས་བྱས་སོ། །ཞེས་
གསུངས་ཏེ། གོང་དུ་བཤད་པའི་ལྟུང་བ་སྡེ་ལྔའི་དངོས་གཞི་སྐྱེད་པ་ལ་རྟེན་ཇི་ལྟ་བུ་ཞིག་
དགོས་སྙམ་ན། ཉམས་པ་དང་ཞེས་པའི་མདོ་འདི་ནས་བསླབ་པ་བྱིན་པ་ནི་འདྲ་བ་ཉིད་དོ་
ཞེས་པའི་བར་གྱི་མདོ་དག་གི་ཤུགས་ཀྱིས་སྡེ་ལྔའི་དངོས་གཞི་སྐྱེད་པ་ལ་བསྙེན་པར་
རྫོགས་པའི་སྡོམ་པ་སྐྱེས་ལ་ཕམ་པ་འཆབ་བཅས་ཀྱིས་མ་ཉམས་པ་ཞིག་དགོས་སོ་ཞེས་
བསྟན་པ་སྟེ། དེ་ལ་ཕམ་པ་འཆབ་བཅས་ཀྱིས་བསྙེན་རྫོགས་ཀྱི་སྡོམ་པ་དགོས་པ་དྲུག་
སྒྲུབ་ནུས་པའི་སྤོང་བདུན་འཁོར་བཅས་ལས་ཉམས་པ་དང་བསྙེན་རྫོགས་སྒྲུབ་པར་བྱེད་
པའི་སྐབས་སུ་མཐུན་རྐྱེན་མ་ཚང་བའམ་འགལ་རྐྱེན་མ་སྤངས་པའི་དབང་གིས་སྤོང་
བདུན་འཁོར་དང་བཅས་པའི་སྡོམ་པ་བླངས་ཀྱང་མ་ཆགས་པ་གཉིས་ཀྱིས་མི་གསོད་པ་
ལྟ་བུའི་ལྟུང་བ་ལ་སྦྱོར་ནའམ་འཇུག་ན་ཉེས་བྱས་སོ། །དེ་ལྟར་ལུང་ལས། སྔར་ལྟུང་བ་
བྱུང་བ་དང་། རྐུ་ཐབས་སུ་གནས་པ་དང་། དང་པོ་འཁྲུགས་པ་དང་། མ་ནིང་དང་དགེ་
སློང་མ་སུན་ཕྱུང་བས་ཉམས་པར་བྱས་པ་ནི་ཉེས་བྱས་སུ་འགྱུར་རོ་ཞེས་གསུངས་སོ། །དེ་
ཡང་སྔར་ལྟུང་བ་བྱུང་བ་ཞེས་པས་ཉམས་པས་ལྟུང་བ་ལ་སྦྱོར་ན་ཉེས་བྱས་འབྱུང་བའི་

དོན་དང་། དང་པོ་འཁྲུགས་པ་དང་ཞེས་པས་མ་ཆགས་པས་ལྟུང་བ་ལ་སྦྱོར་ན་ཉེས་བྱས་
འབྱུང་བའི་དོན་ནོ། །དེ་ཡང་བྱེ་བྲག་སྨྲ་བ་ལྟར་ན་ཉམས་པས་ལྟུང་བ་ལ་སྦྱོར་ན་ཉེས་བྱས་
ལས་ཆེ་བ་མི་སྐྱེད་དེ། དེའི་རྒྱུད་ལ་དགོས་པ་སྒྲུབ་ནུས་ཀྱི་སྡོམ་པ་མེད་པའི་ཕྱིར་དང༌།
ཉེས་བྱས་ཙམ་ཞིག་འབྱུང་བའི་རྒྱུ་མཚན་ནི་དེའི་རྒྱུད་ལ་དགོས་པ་སྒྲུབ་མི་ནུས་ཀྱི་སྡོམ་པ་
ཡོད་ཅིང་དེ་དང་འགལ་བར་བྱས་པའི་ཕྱིར་ཞེས་སྨྲའོ། །སེམས་ཙམ་པ་དང་མདོ་སྡེ་པ་
ལྟར་ན་ཉམས་པས་ལྟུང་བ་ལ་སྦྱོར་ན་ཉེས་བྱས་ལས་ཆེ་བ་མི་སྐྱེད་དེ། དེའི་རྒྱུད་ལ་
བསྙེན་པར་རྫོགས་པའི་སྡོམ་པ་གཏན་མེད་པའི་ཕྱིར་ཞེས་སྨྲ་ཞིང་། ཉེས་བྱས་ཙམ་ཞིག་
འབྱུང་བའི་རྒྱུ་མཚན་ནི་བྱ་ཊཱིཀ་ལས། ཉེས་བྱས་ཙམ་དུ་བཞག་པ་ཡང་བདག་ཉིད་དགེ་
སློང་དུ་ཉེ་བར་སྟོན་པ་དང་། བར་མ་ཡོད་པས་སོ། །ཞེས་དང་། དེ་བཞིན་དུ་བུ་ཊིཀ་ལས།
མདོ་སྡེ་པ་དང་སྔ་རབས་པ་ལྟར་ན། ཉམས་པ་དགེ་སློང་གཏན་མིན་པས་ལྟུང་བ་གཏན་
མེད་དོ་སྙམ་ན། བར་མ་རབ་བྱུང་ཡོད་ཅིང་། རང་དགེ་སློང་དུ་སྟོན་པས་ཉེས་བྱས་འབྱུང་
ཞེས་སྒྲུབ་པ་ཡིན་ལ་ཞེས་གསུངས་སོ། །མ་ཆགས་པས་ལྟུང་བ་ལ་སྦྱོར་ན་ཉེས་བྱས་ལས་
ཆེ་བ་མི་སྐྱེད་དེ། བསྙེན་པར་རྫོགས་པའི་སྡོམ་པ་མ་སྐྱེས་པའི་ཕྱིར་དང་། ཉེས་བྱས་ཙམ་
ཞིག་འབྱུང་སྟེ། དེའི་རྒྱུད་ལ་བསྙེན་པར་རྫོགས་པའི་ཚུལ་བྱས་པ་ལ་བརྟེན་ནས་སྐྱེས་པའི་
བར་མའི་ཚུལ་ཁྲིམས་ཡོད་ཅིང་། རང་ཉིད་བསྙེན་རྫོགས་སུ་སྟོན་པ་ལ་དེ་དང་འགལ་
བར་བྱས་པའི་ཕྱིར་ཞེས་གྲུབ་མཐའ་གསུམ་ཆར་གྱིས་སྨྲའོ། །མདོ་འདིས་ནི་ཕམ་འདྲ་
འཆབ་བཅས་ཀྱིས་དགེ་ཚུལ་ཕ་མ་དང་དགེ་སློབ་མ་རྣམས་ཀྱི་སྡོམ་པ་ལས་ཉམས་པ་དང་
དེ་དག་གི་སྡོམ་པ་བླངས་ཀྱང་མ་ཆགས་པ་གཉིས་ཀྱིས་བླངས་འདས་ཀྱི་ལྟུང་བའི་རྒྱུ་ལ་
སྤྱད་ན་དངོས་གཞི་མི་སྐྱེད་ཅིང་ཉེས་བྱས་ཕྲ་མོ་འབྱུང་བར་ཡང་བསྟན་པ་སྟེ། སྐབས་
འདིར་འགྲེལ་ཆུང་ལས། དགེ་སྦྱོང་གིས་ཕས་ཕམ་པ་བཞི་སྤྱད་པ་དང༌། དགེ་སྦྱོང་གི་
ཁྲིམས་མ་ཆགས་པས་དགེ་སྦྱོང་གི་ཁྲིམས་བཅུ་ལས་གང་དྲལ་ཀྱང་ཉེས་བྱས་ཏེ། ཞེས་
དང༌། ཤེར་འབྱུང་གི་འགྲེལ་པ་ལས། རྐྱེན་གྱིས་བསྐལ་བས་ན་དགེ་ཚུལ་དང་དགེ་སློང་

གི་ངོ་བོ་མ་སྐྱེས་པ་གཉིས་ཀྱིས་ཕས་ཕམ་པ་ལ་སོགས་པ་ཉེས་པ་དང་ལྡན་པར་གྱུར་པ་ནི་
ཉེས་བྱས་སུ་གཞག་གོ །ཞེས་གསུངས་པའི་ཕྱིར་རོ། །དེས་ན་ཕམ་པ་དང་ཕམ་འདྲ་
འཆབ་བཅས་དེ་རབ་བྱུང་སྡེ་ལྔའི་སྡོམ་པ་དགོས་པ་དྲུག་སྒྲུབ་ནུས་ཀྱི་ཉམས་རྒྱུ་དང༌།
འཆབ་མེད་དེ་རབ་བྱུང་སྡེ་ལྔའི་སྡོམ་པ་རྣམ་དག་གི་ཉམས་རྒྱུ་ཡིན་ནོ། །མདོ་འདིས་དགེ་
སློང་ཕ་མའི་སོ་ཐར་སྡོམ་བསྡུས་ཀྱི་ལྟུང་བ་ཐམས་ཅད་ཀྱི་གཞི་ལ་ཞུགས་ན་ཉེས་བྱས་སུ་
བསྟན་པས་མདོ་འདི་མཐའ་དག་སྤྱིར་བསྟན་གྱི་མདོ་ཡིན་པར་བཤད་ཀྱང་། དེ་ལྟ་ན་དགེ་
སློང་ཕའི་འབྲལ་སྤང་དང་། དགོན་འབྲལ་གཉིས་དང་། དགེ་སློང་མ་ཉམས་པ་དང་མ་
ཆགས་པས་བསླབ་པ་ལ་བསླབ་པ་བསྙེན་རྫོགས་མི་བྱེད་པ་དང༌། ལྕི་བའི་ཆོས་ལས་
འདས་པའི་ཉེས་པ་དགེ་སློང་གི་དགེ་འདུན་ཡོད་པའི་གནས་སུ་དབྱར་གནས་པ་དང་།
གཉིས་ཀའི་དགེ་འདུན་ལ་དགག་དབྱེ་བྱེད་པ་སོགས་ལས་འདས་ན་ཉེས་བྱས་སུ་འགྱུར་
དགོས་ཀྱང་། སྔ་མ་གཉིས་ལ་ཆོས་གོས་བྱིན་རླབས་ཅན་མེད་པས་དེ་དང་འབྲལ་བའི་
གཞི་ལ་ཞུགས་རྒྱུ་མེད་ལ། དགེ་སློང་མ་ཉམས་པ་དང་མ་ཆགས་པས་གཞན་བསྙེན་
རྫོགས་བྱས་ན་ཉེས་པ་འབྱུང་ཞིང་། ཉམས་པ་དེས་དགེ་འདུན་དང་ལྷན་ཅིག་ཆོས་དང་
ཟང་ཟིང་ལ་ལོངས་སྤྱད་ན་ཡང་ཉེས་པ་ཡོད་པའི་ཕྱིར་ན་དཔྱད་དགོས་པར་གསུངས་སོ། །
བྱེ་བྲག་སྨྲ་བ་དང་མདོ་སྡེ་པ་དང་སྔ་རབས་པ་གསུམ་ཆར་གྱིས་ཕམ་པ་འཆབ་བཅས་བྱུང་
ན་གསོར་མི་རུང་བར་འདོད་ལ། བྱེ་བྲག་ཏུ་མདོ་སྡེ་པས་འཆབ་སེམས་ཕམ་པའི་ཡན་
ལག་ཏུ་དགོས་པར་འདོད་ཅིང་གཞན་གཉིས་ཀྱིས་དེ་མི་འདོད་པ་དང་། མདོ་སྡེ་པ་དང་སྔ་
རབས་པོ་གཉིས་ཀྱིས་ཕམ་པས་སྡོམ་པ་གཏོང་བར་འདོད་ལ་བྱེ་བྲག་སྨྲ་བས་ཕམ་པ་
འཆབ་བཅས་འཆབ་མེད་གང་གིས་ཀྱང་སྡོམ་པ་མི་གཏོང་བར་འདོད་པ་དང་། སྔ་རབས་
པས་ཕམ་པ་འཆབ་མེད་བྱུང་ན་ཡང་སྡོམ་པ་གཏོང་བར་འདོད་དོ། །དེ་ལ་འཆབ་སེམས་
ཕམ་པའི་ཡན་ལག་ཏུ་དགོས་པ་མ་ཡིན་ཏེ། འོད་ལྡན་དུ་ལུང་མ་མོ་ཁུངས་སུ་དྲངས་པ་
ལས། ཕམ་པ་བྱུང་བ་བསླབ་པ་བྱིན་པ་གང་ཞེ་ན། མི་ཚངས་པར་སྤྱོད་པ་བྱས་ནས་ཐ་ན་

སེ་གོལ་གཏོགས་པ་ཙམ་ཡང་འཆབ་པའི་སེམས་མི་བསྐྱེད་པ་ཡིན་ཏེ་ཞེས་དང་། རྩ་བར།
འཆབ་པའི་སེམས་མ་སྐྱེས་ན་མཐའ་ལས་ལྡང་བར་འགྱུར་རོ། །བསླབ་པ་སྤྱོད་པས་སོ། །
ཞེས་ཕམ་པ་བྱུང་ཡང་འཆབ་སེམས་ཡོད་མེད་ཀྱི་ཁྱད་པར་གྱིས་ཚེ་འདིར་གསོ་རུང་མི་
རུང་གི་ཁྱད་ཡོད་པར་བཤད་པ་སོགས་ཀྱི་ལུང་གིས་འཆབ་སེམས་ཕམ་པའི་ཡན་ལག་ཏུ་
མི་དགོས་པར་གྲུབ་པའི་ཕྱིར་རོ། །འདི་ལ་ཁ་ཅིག་གིས་འཆབ་སེམས་ཕམ་པའི་ཡན་ལག་
ཏུ་དགོས་པ་མ་ཡིན་ཏེ། གལ་ཏེ་དགོས་ན་བཅས་ལྡན་དགེ་སློང་ལ་མི་ཚངས་སྤྱོད་ཀྱི་
མཐར་ཐུག་གྲུབ་པའི་དེ་མ་ཐག་ཏུ་མི་ཚངས་སྤྱོད་ཀྱི་ཕམ་པ་བྱུང་བ་མ་ཡིན་པར་ཐལ། མི་
ཚངས་སྤྱོད་ཀྱི་ཕམ་པའི་རྒྱུར་འཆབ་སེམས་དགོས་པ་གང་ཞིག མི་ཚངས་སྤྱོད་ཀྱི་མཐར་
ཐུག་དང་འཆབ་སེམས་ཅིག་ཆར་དུ་འབྱུང་བ་མེད་པའི་ཕྱིར་ཞེས་བཤད་ཀྱང་། འཆོབ་
པའི་སེམས་སྔ་ནས་བཞག་ན་ཕྱིས་བརྗེད་པར་གྱུར་ཏུ་ཟིན་ཀྱང་འཆབ་པའི་ཉེས་པ་འབྱུང་
བར་གསུངས་པ་དང་། བཅབ་བོ་སྙམ་པའི་སེམས་མེད་ཀྱང་བརྗོད་འདོད་མེད་པ་ཙམ་
གྱིས་ཀྱང་འཆབ་པ་འབྱུང་བར་གསུངས་པས་མ་ངེས་སོ། །ཕམ་པས་སྡོམ་པ་གཏོང་ཞེས་
པའང་མི་འཐད་དེ། ཕམ་པ་བྱུང་བའི་དགེ་སློང་གི་རྒྱུད་ལ་སྡོམ་པ་ཡོད་པའི་ཕྱིར་ཏེ། དེ་
ཡོད་པར་ལུང་གིས་ཀྱང་གྲུབ། རིགས་པས་ཀྱང་གྲུབ་པའི་ཕྱིར། ལུང་གིས་གྲུབ་སྟེ། དགེ་
སློང་གི་སྡོམ་པ་ཉམས་པའི་ཚུལ་འཆལ་གྱི་གང་ཟག་གིས་དགེ་སློང་མ་ལ་ཆོས་སྟོན་ན་རང་
རྒྱུད་ལ་ལྟུང་བྱེད་སྐྱེད་པ་དང༌། མི་ཚངས་པར་སྤྱོད་པ་བྱས་པའི་དགེ་སློང་ལ་ཕམ་པ་
གཞན་གསུམ་པོ་དག་གིས་སྐུར་བ་བཏབ་ན་ཡུལ་དེས་གཞན་རྒྱུད་ལ་ལྷག་མ་སྐྱེད་པ་དང་།
ཚུལ་འཆལ་གྱི་གང་ཟག་གཅིག་ལ་ཕམ་པ་བཞི་འབྱུང་སྲིད་པ་དང་། བསླབ་བྱིན་ལ་སྔོན་
གྱི་སྡོམ་པའི་གྲལ་འཐོབ་རྒྱུ་ཡོད་པ་དང་། ཚུལ་འཆལ་གྱི་བསླབ་པ་འབུལ་རྒྱུ་ཡོད་པར་
ལུང་ལས་གསུངས་པའི་ཕྱིར་རོ། །རང་གི་རྣམ་བཤད་དང་ཊི་ཀ་ལས་ཀྱང་། དགེ་སློང་
ཕམ་པར་གྱུར་པ་ལ་ནི་སྡོམ་པ་ཡོད་དུ་ཟིན་ཀྱང་དེ་ལྟ་མོད་ཀྱི་དགོས་པ་མེད་པ་ཉིད་དུ་
གྱུར་ཏེ། ཞེས་དང་། སོར་འགྲེལ་ཀུན་བཏུས་ལས། འདིར་ནི་སྡོམ་པ་ཉམས་ཆུང་བ་ལ་

བྱའི་སྡོམ་པ་གཏན་མེད་པ་ནི་མིན་ཏེ། འཕགས་པ་གཞི་ཐམས་ཅད་ཡོད་པར་སྨྲ་བའི་
འདུལ་བའི་སྡེ་སྣོད་ཉིད་ལས། བུ་ལོན་ནོར་བཞིན་ཁ་ཆེ་དག །བྱུང་བ་ལ་ནི་གཉིས་སུ་
འདོད། །ཅེས་གསུངས་པས་ཞེས་གསུངས་པའི་ཕྱིར་རོ། །རིགས་པས་ཀྱང་གྲུབ་སྟེ།
གལ་ཏེ་ཕམ་པས་སྡོམ་པ་གཏོང་ན་དགེ་སློང་མའི་ཕམ་པ་ཐུན་མོང་མིན་པ་དག་བྱུང་ན་
ཡང་སྡོམ་པ་གཏོང་བར་ཐལ། ཕམ་པ་བྱུང་བའི་ཕྱིར། འདོད་ན་ཕམ་པ་ཐུན་མོང་མིན་པ་
བྱུང་བའི་དགེ་སློང་མ་མཚན་གྱུར་པ་དགེ་སློང་དུ་མི་རུང་བར་འགྱུར་རོ། །དེས་ན་ཕམ་
པས་སྡོམ་པའི་རྫས་ཅུང་ཟད་ཀྱང་མི་གཏོང་ལ། འོན་ཀྱང་ཕམ་པས་སྡོམ་པ་ཉམས་པར་
བྱེད་དོ། །ཉམས་ཚུལ་ལ་ལྟོས་ན་ཀུན་ཉམས་ཡིན་ཏེ། ཕམ་པ་འཆབ་མེད་ཀྱིས་སྡོམ་པ་
རྣམ་པར་དག་པ་ཀུན་ལས་ཉམས་པར་བྱེད་ཅིང་། འཆབ་བཅས་ཀྱིས་དགོས་པ་དྲུག་སྒྲུབ་
ནུས་པ་ཀུན་ལས་ཉམས་པར་བྱེད་པ་ཡིན་པའི་ཕྱིར་རོ། །གཞན་ཡང་སྤང་བྱ་ལྟུང་བའི་
རྫས་ཀྱི་གྲངས་དང་གཉེན་པོ་སྡོམ་པའི་རྫས་ཀྱི་གྲངས་ལ་སྔོན་གྱི་སྔ་ཕྱིའི་མཁས་པ་དག་
གིས་མང་དུ་བཤད་ཀྱང་། སྤང་བྱ་ལྟུང་བའི་རྫས་ནི་གྲངས་མེད་པ་ཡིན་ཏེ། ལྟུང་བ་འབྱུང་
བའི་གཞི་གྲངས་མེད་ཡོད་པའི་དབང་གིས་དཔེར་ན་ཕྱི་དྲོའི་ཁ་ཟས་ཟ་བའི་ལྟུང་བ་མང་
དུ་འབྱུང་ཆོག་པ་དང་། མ་བྱིན་ལེན་ཕམ་བྱུང་བའི་བསླབ་བྱིན་དགེ་སློང་ལྟ་བུའི་གང་ཟག་
གཅིག་ལ་སླར་ཡང་མ་བྱིན་ལེན་གྱི་ཕམ་པ་གཉིས་པ་དང་གསུམ་པ་འབྱུང་སྲིད་པ་སོགས་
ལྟུང་བ་རིགས་གཅིག་པ་གྲངས་མང་དུ་འབྱུང་བ་ཡོད་པའི་ཕྱིར་དང་། ལྟུང་བ་བྱུང་ནས་
ཕྱིར་འཆོས་པའི་ཚེ་ལྟུང་བའི་གྲངས་མི་ཤེས་ན་དཔག་ཏུ་མེད་པ་བྱུང་སྟེ་ཞེས་བརྗོད་
དགོས་པར་གསུངས་པའི་ཕྱིར་རོ། །དེའི་གཉེན་པོ་སྡོམ་པ་ནི་ལུང་དང་འོད་ལྡན་སོགས་
ལས་བཤད་པ་བཞིན་སྤོང་བའི་རྫས་བདུན་ནམ་བཞིའི་རང་བཞིན་ཅན་ཡིན་ཡང་། ལྡོག་
པའི་སྒོ་ནས་གྲངས་མེད་པ་ཡིན་ཏེ། སྡོམ་པ་གཅིག་ཉིད་སྤང་བྱ་སྤོང་ཚུལ་གྱི་སྒོ་ནས་དུ་
མར་གཞག་ཏུ་རུང་བའི་ཕྱིར་རོ། །གཉིས་པ་རབ་བྱུང་བསྙེན་པར་མ་རྫོགས་པ་གསུམ་གྱི་
ལྟུང་བ་བསྟན་པ་ལ་གཉིས། དངོས་བླངས་དང་། ཕྱོགས་མཐུན་ནོ། །དང་པོ་ནི། བསྙེན་

པར་མ་རྫོགས་ཤིང་རབ་ཏུ་བྱུང་བས་བླངས་པ་ལས་འདས་པ་ལ་ཡང་ངོ་། །ཞེས་གསུངས་
ཏེ། ཉམས་པ་དང་མ་ཆགས་པ་གཉིས་ལྟུང་བ་ལ་སྦྱར་ན་ཉེས་བྱས་སྐྱེད་ན། འོ་ན་སྡོམ་པ་
སྐྱེས་ལ་མ་ཉམས་པ་ཐམས་ཅད་ཀྱིས་ལྟུང་བ་ལ་སྦྱར་ན་སྡེ་ལྔའི་དངོས་གཞི་སྐྱེད་པས་
ཁྱབ་བམ་ཞེ་ན། དགེ་སློང་ཕ་མ་གཉིས་ལས་གཞན་བསྙེན་པར་མ་རྫོགས་ཤིང་ཁྱིམ་པ་
ལས་གཞན་དགེ་ཚུལ་ཕ་མ་དང་དགེ་སློབ་མ་སྟེ་རབ་ཏུ་བྱུང་བས་ཕྱོགས་མཐུན་ལས་
གཞན་མཁན་སློབ་ཀྱི་དྲུང་དུ་དངོས་སུ་བླངས་པ་ལས་འདས་པ་ལ་ཡང་ཉེས་བྱས་སོ་ཞེས་
སྔ་མར་སྦྱར་ཏེ་ཕམ་པ་དང་འདྲ་བའི་ཉེས་བྱས་དང་བཤགས་པར་བྱ་བའི་ཉེས་བྱས་ཅི་
རིགས་འབྱུང་ངོ༌། །དེ་བཞིན་དུ་བར་མ་རབ་བྱུང་རྐྱང་བ་བསྒྲུབས་པས་མཁན་པོའི་དྲུང་དུ་
དངོས་སུ་བླངས་པ་བར་མ་གསུམ་ལས་འདས་པ་ལ་ཡང་བཤགས་པར་བྱ་བའི་ཉེས་བྱས་
འབྱུང་ངོ་ཞེས་བསྟན་ཏོ། །བླངས་པ་ལས་འདས་པ་ཆེ་ལོང་ཙམ་དུ་དབྱེ་ན། དགེ་ཚུལ་ཕ་
མ་ལ་རགས་པ་བཅུ་དང་། བར་མ་གསུམ་ལས་འདས་པ་བཅས་བཅུ་གསུམ་མོ། །དགེ་
སློབ་མ་ལ་དེ་དག་གི་སྟེང་དུ་ཆོས་དྲུག་ལས་འདས་པ་དང་རྗེས་སུ་མཐུན་པའི་ཆོས་དྲུག་
ལས་འདས་པ་བཅས་ཉེར་ལྔའོ། །དེ་ལ་ཞིབ་པར་དབྱེ་ན། དགེ་ཚུལ་ཕ་མའི་རྟེན་ལ་
བླངས་འདས་སོ་དྲུག་དང་། དེའི་སྟེང་དུ་དགེ་སློབ་མའི་བཅུ་གཉིས་བསྣན་པས་ཞེ་བརྒྱད་
དོ། །དེ་ལ་སོ་དྲུག་ནི། སློབ་དཔོན་གྱི་དྲུང་ནས་ཁས་བླངས་པའི་རགས་པ་བཅུ་པོ་ལས་སོ་
གསུམ་དུ་དབྱེ་ཞིང་། དེའི་སྟེང་དུ་མཁན་པོའི་དྲུང་ནས་ཁས་བླངས་པའི་བར་མ་གསུམ་
ལས་འདས་པ་བཅས་སོ་དྲུག་སྟེ། སྲོག་གཅོད་བཞི་དང་མ་བྱིན་ལེན། །མི་ཚངས་སྤྱོད་
དང་རྫུན་དུ་སྨྲ། །གཞི་མེད་བག་ཙམ་དགེ་འདུན་དབྱེན། །དེ་རྗེས་ཕྱོགས་དང་ཁྱིམ་སུན་
འབྱིན། །ཤེས་བཞིན་བཤེས་ངོར་འཕྱ་བ་དང་། །ཟས་ཅུང་ལྷག་མས་སྐུར་འདེབས་དང་། །
བསླབ་པ་སྤོང་དང་འབྲས་ཆན་འགེབས། །ཆང་དང་གླུ་གར་རོལ་མོ་བྱེད། །རྒྱན་དང་ཁ་
དོག་སྤོས་ཉུག་ཕྲེང་། །ཁྲི་དང་སྟན་ནི་ཆེ་མཐོ་དང་། །ཕྱི་དྲོའི་ཁ་ཟས་གསེར་དངུལ་ལེན། །
ཉམས་པ་རྣམ་པ་གསུམ་དག་སྟེ། །སུམ་ཅུ་དྲུག་ནི་བླངས་ལས་འདས། །ཞེས་སོ། །སྡོམ་

འདི་སུས་མཛད་པ་ཡིན་གསལ་བོར་མ་ཤེས་ཀྱང་སྔོན་གྱི་འདུལ་འཛིན་འགས་ནི་བྱེ་བྲག་
བཤད་མཚོའི་ནང་ནས་བྱུང་བར་བཤད་དོ། །གང་ལྟར་ཡང་ཁུངས་ཐུབ་ཅིག་ཡིན་ཏེ། རྗེ་
ཐམས་ཅད་མཁྱེན་པ་བློ་བཟང་གྲགས་པས་གནམ་རྩེད་ལྡིང་དུ་འདུལ་བའི་བསྟན་པ་དག་
ཐེར་མཛད་སྐབས་དགེ་ཚུལ་གྱི་བླངས་འདས་ཀྱི་ཉེས་བྱས་རྣམས་འདིའི་སྟེང་ནས་ངོ་སྤྲོད་
མཛད་པར་གསུངས་ཤིང་། འདི་ལ་ཁོང་གིས་འགྲེལ་པ་ཡང་མཛད་དོ། །དེ་ལ་སློབ་
དཔོན་གྱི་དྲུང་ནས་ཁས་བླངས་པའི་རགས་པ་བཅུ་པོ་ལས། སྲོག་གཅོད་སྤོང་བ་ལས་
འདས་པ་ནི་དགེ་སློང་ལ་མི་བསད་པ་ལ་ཕམ་པ་དང་། དུད་འགྲོ་འདེབས་སྤྱོད་གཉིས་
དང༌། དུད་འགྲོ་གསོད་པ་དང་གསུམ་ལ་ལྟུང་བྱེད་གསུམ་དུ་བཅས་པ་བཞིན། དེ་བཞི་
དགེ་ཚུལ་ལ་ཕམ་འདྲ་གཅིག་དང་། བཤགས་བྱ་གསུམ་དུ་འགྱུར་ཏེ། དགེ་ཚུལ་གྱི་སྡོམ་
པའི་མཇུག་ཆོག་ལས། སྲོག་གཅོད་པ་སྤང་སྟེ། སྲོག་གཅོད་པ་ལས་སླར་ལྡོག་པར་བགྱིའོ། །
ཞེས་སྲོག་གཅོད་མཐའ་དག་དགྲ་བཅོམ་པ་ལྟར་སྤོང་བར་ཁས་བླངས་པའི་ཕྱིར། དེ་
བཞིན་དུ་རྫུན་སྤོང་བ་ལས་འདས་པ་ནི་དགེ་སློང་ལ་མི་ཆོས་བླ་མའི་རྫུན་ཕམ་པ་དང༌།
གཞི་མེད་ནས་ཁྱིམ་སུན་འབྱིན་པའི་བར་ལྔ་ལྷག་མ་དང་། རྫུན་ནས་བསླབ་པ་སྤོང་བའི་
བར་དྲུག་ལྟུང་བྱེད་དང་། འབྲས་ཆན་འགེབས་པ་ཉེས་བྱས་ཏེ། དེ་རྣམས་དགེ་ཚུལ་ལ་
དང་པོ་ཕམ་འདྲ་དང༌། གཞན་པ་བཅུ་གཉིས་པོ་བཤགས་བྱའི་ཉེས་བྱས་སུ་འགྱུར་བའི་
ཕྱིར་ཏེ། དགེ་ཚུལ་གྱི་སྡོམ་པ་ལེན་པའི་ཆོ་གའི་སྐབས་སུ་དགྲ་བཅོམ་པ་ལྟར་རྫུན་ཐམས་
ཅད་སྤོང་བར་ཁས་བླངས་པའི་ཕྱིར། ཕྱྭ་བ་ཆོས་སེང་གིས་མཛད་པའི་འོད་ལྡན་གྱི་ཊི་ཀ་
དང་འདུལ་ཊཱིཀ་རིན་ཕྲེང་སོགས་གཞུང་འགའ་ཞིག་ཏུ་ཁྲི་སྟན་ཆེ་མཐོ་ལ་བཞིར་མ་ཕྱེས་
པར་། ཁྲི་ཆེ་མཐོ་དང་མལ་སྟན་ཆེ་མཐོ་ཞེས་གཉིས་སུ་བགྲངས། ཕྲེང་བ་རྒྱན་གྱི་ཁོངས་
སུ་བསྡུས་ནས་བླངས་འདས་སོ་གསུམ་དུ་མཛད་པ་དང༌། མཚོ་ཊིཀ་ལས་དེའི་སྟེང་དུ་
ཙུག་ཙུག་ལ་སོགས་པ་བཞི་ལ་ཡང་འདུ་ཤེས་བསྒྱུར་བའི་ཆ་ནས་བཞི་ཡོད་པ་དེ་བསྣན་
ནས་སོ་བདུན་དུ་བྱས་སོ། །སྐྱོན་སྨྲ་སོགས་གཞན་ལ་རྫུན་ཡོད་ཀྱང་ཙུག་ཙུག་སོགས་འདི་

བཞི་གླེང་གཞི་རྫུན་གྱིས་བྱས་པས་བགྲངས་པ་ཡིན་སྙམ་ལ། གཞན་གྱིས་མ་བགྲངས་པ་
ནི་དེ་བཞི་གང་རུང་ལ་རྫུན་གྱིས་མ་ཁྱབ་པས་ཡིན་ནམ་ཡང་ན་དེ་དག་གི་རྫུན་གྱི་ཆ་ཤེས་
བཞིན་གྱི་རྫུན་དུ་འདུས་པས་ཡིན་ནོ། །དེ་བཞིན་དུ་མི་དང་དུད་འགྲོ་ལས་གཞན་པའི་
འགྲོ་བ་བསད་པ་དང་། དེ་རྣམས་ལ་རྐུ་བ་སོགས་བླངས་འདས་མང་ངོ༌། །ཊཱི་ཀ་ལས།
ཁང་པ་ཁང་ཆེན་བརྩིག་པ་ཡང་འདོད་པའི་གཞི་ལས་བྱུང་བ་ཡིན་ཏེ། འདི་ལྟར་ཁྱིམ་བྱེད་
པ་ནི་ཁྱིམ་ནས་རབ་ཏུ་བྱུང་བ་ཡང་དག་པར་བླངས་པ་ལས་འདས་པ་ཉིད་ཡིན་པས། དེ་
ལ་ནི་བཤགས་པར་བྱ་བའི་ཉེས་བྱས་སུ་འགྱུར་བ་ཡང་ཡོད་ལ། ཁ་ཅིག་དེའི་ཕྱོགས་དང་
མཐུན་པ་ཡིན་པས་དེ་ལ་བསྡམ་པར་བྱ་བའི་ཉེས་བྱས་སུ་འགྱུར་བ་ཡང་ཡོད་དོ། །ཞེས་
བཤགས་བྱའི་ཉེས་བྱས་སུ་འགྱུར་བར་ཡང་བཤད་པ་དེ་ནི་ཁང་པ་བརྩིགས་པ་ལ་བརྟེན་
ནས་དུད་འགྲོ་འདེབས་སྤྱོད་ཀྱི་ཉེས་པ་འབྱུང་བ་ལ་དགོངས་པར་ཕྲུ་བ་ཆོས་སེང་གིས་
མཛད་པའི་འོད་ལྡན་ཊཱི་ཀར་གསུངས་པ་ལྟར་རོ། །གཞན་ཡང་ཊཱི་ཀ་ལས། གསེར་དང་
དངུལ་ལ་སོགས་པ་རིན་པོ་ཆེ་སློང་བ་ནི་གསེར་དངུལ་འཛིན་པ་སྤོང་བའི་བསླབ་པའི་
གཞི་ཡང་དག་པར་བླངས་པ་ལས་འདས་པ་ཉིད་ཡིན་པས། དེ་ལ་ནི་བླངས་ན་བཤགས་
པར་བྱ་བའི་ཉེས་བྱས་སུ་འགྱུར་རོ། །ཞེས་དང༌། རིན་པོ་ཆེ་ལས་བྱས་པའི་ཁབ་རལ་ལ་
སོགས་པ་བྱེད་དུ་འཇུག་པ་ནི་གསེར་དངུལ་འཛིན་པ་སྤོང་བའི་བསླབ་པ་ཡང་དག་པར་
བླངས་པ་ལས་འདས་པ་ཉིད་ཡིན་པས་དེ་ལ་བྱས་ན་བཤགས་པར་བྱ་བའི་ཉེས་བྱས་སུ་
འགྱུར་རོ། །ཞེས་དང་། དགེ་འདུན་གྱིས་སྤངས་པའི་གང་ཟག་བསྙིལ་བ་ལ་སོགས་པ་
དང་ལྷན་ཅིག་གནས་པ་སྟེ། དེ་ལ་ནི་མཚན་མི་མཐུན་པ་དང་ལྷན་ཅིག་ཉལ་བའི་བདག་
ཉིད་ཀྱི་གནས་པ་ནི་མི་ཚངས་པར་སྤྱོད་པ་སྤོང་བའི་བསླབ་པའི་གཞི་ཡང་དག་པར་
བླངས་པ་ལས་འདས་པ་ཉིད་ཡིན་པས། དེ་ལ་ནི་བཤགས་པར་བྱ་བའི་ཉེས་བྱས་སུ་
འགྱུར་རོ། །ཞེས་དང་། གསོ་སྦྱོང་དང་དགག་དབྱེ་མི་བྱེད་པ་དང་མི་གནས་པར་འདུག་པ་
ལ་སོགས་པས་བདག་ཉིད་ཀྱི་ཚུལ་ཁྲིམས་རྣམ་པར་དག་པར་མི་བྱེད་པ་སྟེ་གཞི་དེས་

བསླབ་པའི་གཞི་ཡང་དག་པར་བླངས་པ་འདྲལ་བར་བྱེད་པ་ནི་བསླབ་པའི་གཞི་ཡང་དག་
པར་བླངས་པ་ལས་འདས་པ་ཉིད་ཡིན་པས། དེ་ལ་ནི་བཤགས་པར་བྱ་བའི་ཉེས་བྱས་སུ་
འགྱུར་རོ། །ཞེས་རང་དོན་དུ་རིན་པོ་ཆེ་སློང་ཞིང་བདག་གིར་བྱེད་པ་དང་། རིན་པོ་ཆེ་
ལས་བྱས་པའི་ཁབ་རལ་བདག་གིར་བྱེད་པ་དང་། དགེ་འདུན་གྱིས་སྤངས་པའི་གང་ཟག་
མཚན་མི་མཐུན་པ་དང་ལྷན་ཅིག་ཉལ་བ་དང་། གསོ་སྦྱོང་དང་དགག་དབྱེ་མི་བྱེད་པའམ་
མི་གནས་པར་འདུག་པ་ལ་སོགས་པའི་དབང་གིས་བདག་ཉིད་ཀྱི་ཚུལ་ཁྲིམས་རྣམ་པར་
དག་པ་ལས་འདས་པར་བྱེད་པ་སོགས་བཤགས་བྱར་གསུངས་སོ། །བླངས་པ་ལས་
འདས་པ་ལ་རྩ་བ་བཞི་པོའི་བཅས་པ་ལས་འདས་ན་བྱེད་ལས་ཕམ་པ་དང་འདྲ་བས་ཕམ་
འདྲའི་ཉེས་བྱས་དང་། གཞན་རྣམས་ལས་འདས་ན་ཉེས་བྱས་ཀྱི་བཤགས་པས་ཕྱིར་
བཅོས་ན་འདག་ཏུ་རུང་བས་བཤགས་བྱའི་ཉེས་བྱས་སུ་འགྱུར་རོ། །འོ་ན་ཊཱི་ཀ་ལས་མི་
ཚངས་པར་སྤྱོད་པ་ནི་དེ་སྤོང་བའི་བསླབ་པའི་གཞི་ཡང་དག་པར་བླངས་པ་ལས་འདས་
པ་ཡིན་པས། དེ་ལ་ནི་བཤགས་པར་བྱ་བའི་ཉེས་བྱས་སུ་འགྱུར་རོ་ཞེས་གསུངས་པ་དེ་ཅི་
ཞེ་ན། དེ་ནི་འཆབ་སེམས་དང་མི་ལྡན་པའི་དགེ་ཚུལ་གྱི་རྩ་ལྟུང་དེ་བསླབ་པ་བྱིན་པའི་སྒོ་
ནས་བཤག་པར་བྱ་བ་ཡིན་པས་ན་བཤགས་བྱའི་ཉེས་བྱས་སུ་ཡང་བརྗོད་པའོ། །བསླབ་
བྱིན་དགེ་ཚུལ་ཞེས་བྱ་བ་ཡོད་དེ། ཕྲན་ཚེགས་འགྲེལ་ལས། དགེ་ཚུལ་ལ་བསླབ་པ་བྱིན་
པ་ཡོད་དམ་ཞེ་ན་ཡོད་དེ་ཞེས་གསུངས་པའི་ཕྱིར་རོ། །གཉིས་པ་ཕྱོགས་མཐུན་ནི། དེའི་
ཕྱོགས་དང་མཐུན་པ་ལ་ནི་ཡིད་ཀྱིའོ། །ཞེས་གསུངས་ཏེ། དངོས་སུ་བླངས་པ་དེའི་
ཕྱོགས་དང་མཐུན་པ་ལས་འདས་ཤིང་འགལ་བར་བྱས་པ་ལ་ནི་ཡིད་ཀྱི་བསྡམ་པར་བྱ་
བའི་ཉེས་བྱས་སུ་འགྱུར་བའོ། །འདི་རྣམས་གཉེན་པོ་ལུས་ངག་གིས་དངོས་སུ་མ་བླངས་
པའི་ཕྱིར་ན་བཤགས་བྱའི་ཉེས་བྱས་སུ་མི་འགྱུར་ཞིང་བསྡམ་པར་བྱ་བའི་ཉེས་བྱས་ནི་
ཡིན་ཏེ། ལྟུང་བ་འབྱུང་བའི་གཞི་དང་མཚན་ཉིད་དང་དགག་བྱ་ཉེས་དམིགས་རྣམས་
བླངས་འདས་རྣམས་དང་ཅི་རིགས་པར་མཐུན་ཞིང་འདྲ་བ་ལས་འདས་པའི་ཕྱིར་རོ། །

ཕྱོགས་མཐུན་དེ་དག་གང་ཞེ་ན། དགག་ཕྱོགས་དང་སྒྲུབ་ཕྱོགས་ཀྱི་ཕྱོགས་མཐུན་གཉིས་
ལས། དང་པོ་དགག་ཕྱོགས་ཀྱི་ཕྱོགས་མཐུན་ནི། དགེ་སློང་ཕ་མའི་སོ་ཐར་གྱི་མདོ་
གཉིས་ཀྱིས་སྡེ་ལྔ་སྡོམ་བསྡུས་ཀྱི་དབང་དུ་བྱས་ན་བླངས་འདས་དང་གནང་བའི་ཉེས་
མེད་མ་གཏོགས་པའི་སོ་སོར་ཐར་པ་ལས་བསྟན་པའི་བསླབ་པ་རྣམས་ཕྱོགས་མཐུན་
ཡིན་ནོ། །དེ་ལ་གནང་བའི་ཉེས་མེད་ནི། འདུལ་བ་བྱེ་བྲག་ཏུ་བཤད་པ་ལས། འཆང་བ་
དང་ནི་འབྲལ་བ་དང་། །དེ་བཞིན་ས་ནི་རྐོ་བ་དང་། །རིན་ཆེན་རེག་དང་མེ་ལ་རེག །
སྤངས་ནས་ཟ་བར་བྱེད་པ་དང༌། །ལྗོན་ཤིང་འཛེགས་དང་ཤིང་གཅོད་དང་། །བྱིན་ལེན་
མ་བྱས་ཟ་བ་དང་། །རྩྭ་སྔོན་མི་གཙང་འདོར་བ་དང༌། །དེ་བཞིན་གསོག་འཇོག་ཟ་བ་དང་། །
ས་བོན་འཇོམས་དང་བསླབ་པའི་གཞི། །(རག་པ་)བཅུ་པོ་རྣམས་ནི་མ་གཏོགས་པ། །སོ་
སོར་ཐར་པར་བསྟན་པ་དག །བླངས་པའི་ཕྱོགས་མཐུན་ཤེས་པར་བྱ། །ཞེས་གསུངས་སོ། །
གོང་དུ་བསླབ་པའི་གཞི་བཅུ་པོ་རྣམས་ནི་མ་གཏོགས་པ་ཞེས་པས་ནི་བར་མ་གསུམ་ཡང་
མ་གཏོགས་པ་ཡིན་པར་མཚོན་ནས་བསྟན་ཏོ། །དེ་ལས་ཤིང་གཅོད་པ་དང་། ས་བོན་
འཇོམས་པ་གཉིས་དགེ་སློང་ཕ་ལ་འབའ་ཞིག་པ་དགུ་བཅུའི་གྲངས་གཅིག་ཏུ་བགྲངས་
ཀྱང་། དགེ་སློབ་མས་ཤིང་བཅད་ན་བཤགས་བྱའི་ཉེས་བྱས་དང་། ས་བོན་བཅོམ་ན་ལྟུང་
མེད་དུ་འགྱུར་བ་དང་བསྟུན་ནས་དེ་གཉིས་སོ་སོར་བཤད་དོ། །དེ་ལྟར་ན་གནང་བའི་
ཉེས་མེད་ནི་གོང་དུ་བསྟན་པ་རྣམས་ལས་འཆང་བ་ལ་གོས་དང་ལྷུང་བཟེད་གཉིས་སུ་
དབྱེ་བས་བཅུ་གསུམ་དང༌། དེའི་སྟེང་དུ་ཞུ་བ་ཆུང་ཤོས་ལས་ཟླ་འཇོག་དང་གསོག་
འཇོག་དང་དགོན་འབྲལ་གསུམ་ལ་ལྟུང་བ་མེད་པར་གསུངས་ཤིང་། བོད་ཀྱི་འདུལ་
འཛིན་རྣམས་ཀྱིས་རུང་མཐུན་སྦྱར་བ་ལ། མ་སྨྲས་འདུན་བསྒྱུར་མ་རྫོགས་ཉལ། །ཞེས་
ཕྱེད་དང་གསུམ་སྟེ་དེ་རྣམས་བསྣན་པས་ཉེས་མེད་ཕྱེད་དང་བཅུ་དགུར་འདོད་དོ། །དེ་
ཡང་ཕྱེད་དུ་འཇུག་པ་ནི་ནུབ་ལྷག་པར་ཉལ་བའི་ཕྱེད་གནང་བ་སྟེ། དགེ་ཚུལ་གྱིས་ཁྱིམ་
པ་སོགས་དང་ནུབ་ལྷག་པར་ཉལ་བ་ནི་མ་གནང་ལ། དགེ་ཚུལ་གཞན་དང་ནུབ་ལྷག་

ཉལ་བ་གནང་བའི་ཕྱིར་རོ། །དེ་ལྟར་ཕྱེད་བཅུ་དགུ་པོ་དགེ་སློང་ཕའི་སོ་ཐར་གྱི་སྡོམ་
བསྡུས་ཀྱི་དབང་དུ་བྱས་ན་ཤིང་གཅོད་པ་ས་བོན་འཇོམས་པ་གཉིས་གཅིག་ཏུ་བགྲངས་
ཡོད་པས་དེ་གཉིས་གཅིག་ཏུ་བརྩིས་ནས་དགེ་ཚུལ་ཕ་མ་ལ་གནང་བ་ཕྱེད་བཅོ་བརྒྱད་
དང་། དགེ་སློང་མ་གནས་ཤིང་དྲུང་བ་བཀག་པའི་ཕྱིར་དགོན་པ་པའི་འབྲལ་བ་མེད་ལ།
ཤིང་གཅོད་པ་ས་བོན་འཇོམས་པ་ལས་གཞན་དུ་སྡོམ་བསྡུས་མིན་པའི་ཕྱིར་ན་གོང་གི་
ལྟུང་མེད་ཕྱེད་དང་བཅུ་དགུ་པོ་ལས་དགེ་སློང་མའི་སྡོམ་བསྡུས་ཀྱི་དབང་དུ་བྱས་ན་དགེ་
ཚུལ་ཕ་མ་ལ་གནང་བ་ཕྱེད་དང་བཅུ་བདུན་ནོ། །དེའི་སྟེང་དུ་དགེ་ཚུལ་ཕ་ལ་མའི་སོ་ཐར་
གྱི་སྡོམ་བསྡུས་ཀྱི་ཉེས་མེད་ཉིན་མོ་འབྲལ་བ་དང་། མཚན་མོ་འབྲལ་བ་དང་། གཅིག་
པུར་ལམ་དུ་འགྲོ་བ་དང་། ཆུར་བརྒལ་བའི་ལྷག་མ་བཞི་དང་། ཆོས་གོས་བྱིན་གྱིས་མི་
རློབ་པ་གཉིས་སྡོམ་བསྡུས་གཅིག་དང་། གོས་ལྕི་བ་དང་། ཡང་བ་བསྟེན་པ་གཉིས་ཏེ་
སྤང་ལྟུང་གསུམ་དང་། བསླབ་པ་ལ་བསླབས་པ་བསྙེན་པར་མི་རྫོགས་པ་དང༌། ཁྱིམ་
བདག་ལ་མ་དྲིས་པར་ཁྱིམ་གཞན་དུ་མཚན་མོ་འདའ་བ་དང་། མཚན་མོ་མ་བརྟགས་པར་
སྐྱབས་ཡོད་པར་མཚན་མོ་འདའ་བ་དང་། གནས་ཁང་དུ་དགེ་སློང་མ་མེད་པར་མཚན་མོ་
འདའ་བ་དང་། བཀྲུ་བཤལ་བྱེད་དུ་འཇུག་པ་དང་། རྗེན་པ་འཚེད་པ་དང་། སྨེ་གབ་མི་
འཆང་བ་དང་། ཆུ་གོས་མི་འཆང་བ་དང༌། ཕྱི་སར་གཅིག་པུར་འགྲོ་བ་སྟེ་ལྟུང་བྱེད་དགུ་
དང་བཅས་བཅུ་དྲུག་བསྣན་པས་གནང་བ་ཕྱེད་དང་སོ་གསུམ་མོ། །ད་དུང་ལྷུང་བཟེད་
ཞག་གཅིག་ལས་འདས་པར་འཆང་བ་དང་། ལྕི་བའི་ཆོས་ལས་འདས་པའི་ལྟུང་བྱེད་བཞི་
དགེ་སློང་ལ་ཉེས་མེད་དུ་གསུངས་པས་དེ་དག་དགེ་ཚུལ་ལ་ཉེས་མེད་དུ་འགྲོའམ་དཔྱད་
པར་བྱའོ། །དགེ་ཚུལ་མ་ལ་སྔར་གྱི་ཕྱེད་དང་བཅུ་བདུན་གྱི་སྟེང་དུ་དགེ་སློང་མའི་སོ་ཐར་
གྱི་སྡོམ་བསྡུས་ཀྱི་དབང་དུ་བྱས་ན་གནང་བའི་ཉེས་མེད་ཆོས་གོས་བྱིན་གྱིས་མི་སློབ་པ་
དང་། བསྙེན་རྫོགས་མི་བྱེད་པ་དང་། རྗེན་པ་འཚེད་པ་གསུམ་བསྣན་པས་ཕྱེད་ཉི་ཤུའོ། །
གནང་བ་ཕྱེད་ཉི་ཤུ་པོ་དེ་དག་ལས་དགེ་སློབ་མ་ལ་ནི་གསོག་འཇོག་བྱེད་པ་ནི་བསྡམ་

བྱར་འགྱུར་ཏེ། གསོག་འཇོག་བྱས་པ་ཟ་བ་རྗེས་མཐུན་གྱི་ཆོས་དྲུག་ཉམས་པའི་ནང་ཚན་
ཡིན་ལ། དེ་དེའི་ཕྱོགས་མཐུན་གྱི་ཉེས་པ་ཡིན་པའི་ཕྱིར་རོ། །རྗེས་སུ་མཐུན་པའི་ཆོས་
དྲུག་གི་འདོམས་ཀྱི་སྤུ་འབྲེག་པ་མ་གཏོགས་པ་གཞན་གྱི་རིན་པོ་ཆེ་ལ་རེག་པ་སོགས་ལྔ་
ནི་གོང་དུ་ཉེས་མེད་ཀྱི་སྐབས་སུ་བཤད་ཀྱང་དེ་རྣམས་དགེ་སློབ་མ་ལ་བཤགས་བྱའི་ཉེས་
བྱས་སུ་འགྱུར་བས་ན་དྲུག་པོ་དེ་བཀོལ་བའི་ལྷག་མ་ཕྱེད་བཅུ་བཞིའོ། །འོན་ཀྱང་ས་བོན་
སྐྱེ་འཇིག་གི་སྡོམ་གཅིག་གིས་བསྡུས་པའི་ཕྱེད་སྐྱེ་བ་གཅོད་པ་བཤགས་བྱ་ཡིན་ཡང་ཕྱེད་
ས་བོན་འཇོམས་པ་གནང་ངོ་། །དེ་ལ་རྗེ་བླ་མ་བློ་བཟང་གྲགས་པའི་འདུལ་བ་རྒྱ་མཚོའི་
སྙིང་པོ་སོགས་སུ་རྩྭ་སྔོན་དུ་མི་གཙང་བ་འདོར་བ་རྗེས་མཐུན་ཆོས་དྲུག་གི་ནང་ཚན་དུ་
བགྲོངས་འདུག་ཀྱང་ལུང་ཞུ་བ་དང་། ཀརྨ་ཤ་ཏཾ་དང་། མེ་ཏོག་ཕྲེང་རྒྱུད་དང་། ཁྲི་ཀ་དང་
སྡོམ་གསུམ་རྣམ་ངེས་དང༌། དེའི་འགྲེལ་བ་དཔག་སྟེ་སོགས་ལས་རྩྭ་སྔོན་མི་གཅོད་པ་
བགྲངས་ཡོད་ལ། དེས་ན་རྩྭ་སྔོན་བཅད་ན་བཤགས་བྱའི་ཉེས་བྱས་འབྱུང་ལ། དེས་ནི་
ཤིང་གཅོད་པ་སོགས་སྐྱེ་བ་གཞན་འཇིག་པ་མཚོན་པས་ཤིང་གཅོད་པ་གོང་དུ་ཉེས་མེད་
དུ་བཞག་ཀྱང་། དགེ་སློབ་མ་ལ་ནི་བཤགས་བྱའི་ཉེས་བྱས་ཡིན་ནོ། །རྩྭ་སྔོན་དུ་མི་
གཙང་འདོར་བ་ནི་དགེ་སློབ་མ་ལ་གནང་བའི་ཉེས་མེད་ཡིན་པར་རང་འགྲེལ་དང་རྒྱ་ཆེར་
འགྲེལ་སོགས་ལས་གསུངས་སོ། །དེ་ནི་ཉམས་འདུན་མེད་པར་རྩྭ་སྔོན་ལ་མི་གཙང་བ་
འདོར་བའི་དབང་དུ་བྱས་པ་ཡིན་ཏེ། ཉམས་འདུན་ཡོད་ན་ཉེས་བྱས་སུ་འགྱུར་བའི་ཕྱིར་
རོ། །དེ་ལྟར་ཉེས་མེད་རྣམས་དང་བླངས་འདས་རྣམས་ལས་གཞན་དགེ་སློང་ཕ་མའི་སྡོམ་
བསྡུས་ཀྱི་བསླབ་པ་གཞན་རྣམས་ཕྱོགས་མཐུན་ནོ། །གཞི་ནས་བཤད་པའི་ཕྱོགས་མཐུན་
ནི། སྣམ་སྦྱར་མེད་པར་མུ་སྟེགས་ཅན་དངོས་སུ་འཁོད་པའི་འདུག་གནས་སུ་ཕྱིན་པའི་
ཉེས་པ་སོགས་འགའ་ཞིག་མ་གཏོགས་གཞི་བཅུ་བདུན་གྱིས་བསྡུས་པའི་ཉེས་པ་ཐམས་
ཅད་བསྡམ་བྱ་སྟེ། རང་འགྲེལ་ལས། དབྱར་གནས་གཅིག་ཏུ་གནས་པ་དང་། །གསོ་སྦྱོང་
དགག་དབྱེ་བཅས་པ་དང་། །དེ་ལ་སོགས་པ་དེ་ཡི་ནི། །བླངས་པའི་ཕྱོགས་དང་མཐུན་པ་

ཡིན། །ཞེས་དང༌། ཊཱི་ཀ་ལས། འདི་ལྟ་སྟེ་དབྱར་གནས་གཅིག་ཏུ་གནས་པར་ཁས་
བླངས་པ་དང་། གསོ་སྦྱོང་བྱ་བ་དང་། དགག་དབྱེ་བྱ་བ་དང༌། དེ་ལ་སོགས་པ་དག་ནི་
བསྙེན་པར་མ་རྫོགས་ཤིང་རབ་ཏུ་བྱུང་བ་དེའི་བསླབ་པའི་གཞི་ཡང་དག་པར་བླངས་པ་
དེའི་ཕྱོགས་དང་མཐུན་པ་ཡིན་ཏེ། དེ་ལས་འདས་ཤིང་འགལ་བར་བྱས་ན་ཡིད་ཀྱི་ཉེས་
བྱས་ཡིན་ཏེ། བསྡམ་པར་བྱ་བའི་ཉེས་བྱས་སུ་འགྱུར་རོ། །ཞེས་གསུངས་པ་སོགས་མང་
དུ་ཡོད་པ་གཞན་ལས་ཤེས་པར་བྱའོ། །གཉིས་པ་བསླབ་པ་བྱིན་པ་ལ་ལྟུང་བ་སྡེ་ལྔ་
འབྱུང་རུང་དུ་བསྟན་པ་ནི། བསླབ་པ་བྱིན་པ་ནི་འདྲ་བ་ཉིད་དོ། །ཞེས་གསུངས་ཏེ། དེ་ལ་
མདོ་སྡེ་པས་བསླབ་པ་བྱིན་ཡུལ་འདི་ལ་ཕམ་པ་མ་བྱུང་ཡང་མིའི་སྲོག་གཅོད་པ་སོགས་ལ་
ཞུགས་ནས་མ་འཆབ་ན་སྦོམ་པོ་ལྕི་བ་འབྱུང་བས་སྦོམ་པོ་ལྕི་བ་དེ་དག་ཆེད་དང༌། སྔ་
རབས་པས་འདིས་སྔར་སྡོམ་པ་བཏང་བས་སྡོམ་པ་བླངས་ཏེ་སྔར་གྱི་སྡོམ་པ་གཏོང་བྱེད་
ཀྱི་ཕམ་པ་དག་ཆེད་དང༌། བྱེ་སྨྲས་འདིས་ཕམ་པས་སྡོམ་པ་མ་བཏང་བས་སྡོམ་པ་སླར་
བླང་མི་དགོས་ཀྱང་རྣམ་དག་ལས་ཉམས་བྱེད་ཀྱི་ཕམ་པ་དག་ཆེད་དུ་བསླབ་པ་སྦྱིན་
དགོས་པར་འདོད་དོ། །དེས་ན་བསླབ་པ་བྱིན་པ་ཞེས་པ་ནི་འཆབ་མེད་ཀྱི་ཕམ་པའམ་
སྦོམ་པོ་དག་པར་བྱ་བའི་དོན་དུ་ས་གཞན་ན་གནས་པའི་སྤྱོད་པ་ལ་སློབ་པ་གསོལ་བཞིའི་
ལས་ཀྱིས་བྱིན་པའོ། །འོན་ཀྱང་སྔ་རབས་པའི་ལུགས་ལ་ཕམ་པ་འཆབ་མེད་བྱུང་བའི་
དགེ་སློང་མ་ལ་བསླབ་པ་སྦྱིན་ཚེ་སླར་སྡོམ་པ་བྱིན་ན་སྔོན་རབ་ཏུ་བྱུང་བ་སྡོམ་པ་སྐྱེ་བའི་
བར་ཆད་དུ་གསུངས་པ་དང་འགལ་སྤོང་ཇི་ལྟར་བྱེད་དཔྱད་པར་བྱའོ། །བསྙེན་པར་མ་
རྫོགས་ཤིང་རབ་ཏུ་བྱུང་བས་བླངས་པ་ལས་འདས་པ་ལ་ཉེས་བྱས་ལས་མི་སྐྱེད་ན།
བསླབ་པ་བྱིན་པའམ་སྦྱིན་རུང་ཡང་རྣམ་གྲངས་ཀྱིས་བསྙེན་པར་མ་རྫོགས་པ་ཡིན་པས་
དེས་ལྟུང་བ་ལ་སྦྱོར་བ་ལ་ཡང་ཉེས་བྱས་ལས་མི་སྐྱེད་དམ་ཞེ་ན། བསླབ་པ་བྱིན་པ་ནི་
རྒྱུད་ལ་དགོས་པ་སྒྲུབ་ནུས་ཀྱི་བསྙེན་རྫོགས་ཀྱི་སྡོམ་པ་ཡོད་པའི་ཕྱིར་ན་རྟེན་རྣམ་དག་
ངེས་གཟུང་དུ་མི་དགོས་པའི་ལྟུང་བ་རྣམས་སྐྱེད་པའི་རྟེན་ལ་དགེ་སློང་རྣམ་དག་དང་འདུ་

བ་ཉིད་དོ། །དཔེར་ན་དགེ་སློང་རྣམ་དག་གིས་ལྟུང་བ་སྡེ་ལྔའི་ཉེས་སྤྱོད་ལ་ཞུགས་ན་སྡེ་
ལྔའི་དངོས་གཞི་དང་སྦྱོར་ལྟུང་དང་སྦྱོར་བའི་སྦྱོར་བའི་ལྟུང་བ་གསུམ་སྐྱེད་པ་བཞིན་དུ་
བསླབ་པ་བྱིན་པས་ཉེས་སྤྱོད་ལ་ཞུགས་ན་ཡང་སྤྱིར་བཏང་ལ་དེ་དག་རྫོགས་པར་སྐྱེད་
པའོ། །བྱེ་སྨྲའི་ལུགས་ལ་སྦྱིན་རུང་ཡང་འདྲ་སྟེ། རྒྱུད་ལ་མཐར་ཐུག་གི་དགོས་པ་སྒྲུབ་
ནུས་ཀྱི་སྡོམ་པ་ཡོད་པའི་ཕྱིར་རོ། །ཊི་ཀ་ལས། བསླབ་པ་བྱིན་པ་མོ་དང་དགེ་སློང་མ་ཡང་
དེ་བཞིན་དུ་ཕན་ཚུན་འདྲ་བ་ཉིད་དུ་རིག་པར་བྱའོ། །ཞེས་གསུངས་སོ། །དམིགས་
བསལ་ནི་དགྲ་བཅོམ་བདེན་སྨྲ་དང་འདུན་པ་ཕྱིར་བསྒྱུར་བ་དང་ལས་ཀྱི་གནས་ནས་མི་
སྨྲ་བར་འགྲོ་བ་དང་གསུམ་ལ་ནི་མི་འདྲ་སྟེ། དགྲ་བཅོམ་ཐོབ་པ་ན་བསླབ་བྱིན་ལས་གྲོལ་
ནས་རྣམ་དག་ཏུ་སོང་བས་བསླབ་བྱིན་ཡིན་པའི་དགྲ་བཅོམ་མི་སྲིད་པའི་ཕྱིར་དང་པོ་མི་
འབྱུང་ལ། བསླབ་པ་བྱིན་པ་ལས་ཀྱི་ཁ་སྐོང་བར་མི་འོས་པའི་ཕྱིར་ལྟུང་བྱེད་ཕྱི་མ་གཉིས་
ཀྱང་མི་སྐྱེད་དོ། །དེ་བཞིན་དུ་ཁ་ཅིག་གིས་བསླབ་བྱིན་དགེ་སློང་དུ་གྱུར་པའི་ཕྱིར་མི་འོང་
ཕམ་པ་སོགས་སྐྱེད་པའི་རྟེན་དུ་རྣམ་དག་དང་མི་འདྲ་སྟེ། དེ་ལ་སྡེ་ལྔ་རྫོགས་པར་སྐྱེད་
པའི་རྟེན་དུ་འདྲ་ན། རྟེན་དེ་ལ་ཕམ་པ་དང་དབྱེན་ལྷག་འབྱུང་བས་ཁྱབ་པར་ཐལ་ལོ་ཞེས་
བཤད་ཀྱང་། དེ་ལྟ་ན་འདྲ་ཡུལ་ཡང་རྣམ་དག་བྱེ་བྲག་པ་ཞིག་ལ་འདྲ་ཞེས་ཞིབ་ཆ་དགོས་
པར་ཐལ་ཏེ། རྣམ་དག་ཕྱིར་མི་འོང་དང་སྡེ་ལྔ་སྐྱེད་པའི་རྟེན་དུ་འདྲ་ན་འདྲ་ཡུལ་དེ་ལ་
དབྱེན་ལྷག་སོགས་འབྱུང་བས་ཁྱབ་པར་ཐལ་བའི་ཕྱིར་ཏེ་མཚུངས་པའི་ཕྱིར་རོ། །དེས་ན་
གང་ལ་འདྲ་ན་སྤྱིར་རྣམ་དག་ཙམ་དང་འདྲ་བར་བསྟན་པ་བཞིན་དུ་གང་འདྲ་བ་ཡང་
བསླབ་བྱིན་ཙམ་ལ་གོ་དགོས་སོ། །དེ་བཞིན་དུ་བསླབ་བྱིན་དགེ་ཚུལ་ཕ་མ་དང་དགེ་སློབ་
མ་རྣམས་ཀྱང་ལྟུང་བ་སྐྱེད་པའི་རྟེན་ལ་དགེ་ཚུལ་ཕ་མ་དང་དགེ་སློབ་མ་རྣམ་དག་དང་
འདྲ་བར་རིག་པར་བྱ་སྟེ། དེ་དག་གི་རྒྱུད་ལ་དགོས་པ་སྒྲུབ་ནུས་ཀྱི་སྡོམ་པ་ཡོད་པའི་ཕྱིར་
རོ། །འོ་ན་བྱེ་སྨྲའི་ལུགས་ལ་བསླབ་བྱིན་དགེ་སློང་དང་། བསླབ་པ་བྱིན་མ་ཟིན་པའི་ཕམ་
པ་འཆབ་མེད་བྱུང་བའི་དགེ་སློང་གཉིས་ལ་ཁྱད་པར་ཡོད་དམ་ཞེ་ན། ཡོད་དེ། དང་པོ་དེ་

གནས་སྐབས་ཀྱི་དགོས་པ་གྲོགས་ཚངས་པ་མཚུངས་པར་སྤྱོད་པ་རྣམས་དང་ཆོས་དང་
ཟང་ཟིང་ལ་ལྷན་ཅིག་ཏུ་སྤྱོད་པ་ལ་དབང་ཞིང་། མཐར་ཐུག་གི་དགོས་པ་ཚེ་འདི་ལ་རྣམ་
གྲོལ་གྱི་གོ་འཕང་བསྒྲུབ་པ་ལ་དབང་ངོ༌། །གཉིས་པ་དེས་ཕམ་ཉེས་སྟོབས་བཞི་ཚང་བས་
བཤགས་ན་མཐར་ཐུག་གི་དགོས་པ་སྒྲུབ་ནུས་ཀྱང་ཆད་པ་ལས་ཀྱི་བསླབ་པ་མ་བྱིན་པ་
དེ་སྲིད་དུ་གནས་སྐབས་ཀྱི་དགོས་པ་སྒྲུབ་པ་ལ་མི་དབང་ངོ༌། །འོན་ཀྱང་དང་པོ་ཆོས་ཀྱི་
ལོངས་སྤྱོད་གསོལ་བ་དང་བཞིའི་ལས་བརྗོད་ནས་བསླབ་པ་སྦྱིན་པ་ནི་དམིགས་བསལ་
ལོ། །གསུམ་པ་བསླབ་པ་བྱིན་པ་ཡུལ་དུ་བྱེད་པ་ཞར་བྱུང་དུ་བསྟན་པ་ལ་གསུམ་སྟེ།
དགེ་སློང་གཞན་གྱི་ཡུལ་ལ་བསྙེན་པར་མ་རྫོགས་པ་དང་ལྡན་པ་དང་། བསླབ་བྱིན་ནང་
གི་ཡུལ་ལ་བསྙེན་པར་རྫོགས་པ་དང་ལྡན་པ་དང་། དགེ་སློབ་མའི་ཡུལ་ལ་བསྙེན་པར་
རྫོགས་པ་དང་ལྡན་པའོ། །དང་པོ་ནི། བསྙེན་པར་མ་རྫོགས་པ་དང་ལྡན་པ་ཉིད་ཀྱང་ངོ༌། །
ཞེས་གསུངས་ཏེ། རྟེན་དགེ་སློང་རྣམ་དག་གི་ཡུལ་ལ་བསླབ་པ་བྱིན་པ་ནི་བསྙེན་པར་མ་
རྫོགས་པ་དང་ལྡན་པའམ་འདྲ་བ་ཉིད་ཀྱང་ངོ་སྟེ་འདྲ་བ་ཉིད་ཡིན་ནོ་ཞེས་སྔ་མར་སྦྱར་རོ། །
ཀྱང་ཞེས་པས་ལྟུང་བ་སྐྱེད་པའི་རྟེན་ལ་དགེ་སློང་རྣམ་དག་དང་འདྲ་བར་མ་ཟད་ཡུལ་གྱི་
ཆ་ནས་བསྙེན་པར་མ་རྫོགས་པ་དང་འདྲ་བ་ཉིད་དོ་ཞེས་པའོ། །ཚུལ་ཇི་ལྟར་ལྡན་པའམ་
འདྲ་བ་ལ་མུ་བཞི་ཡོད་པ་ལས། དང་པོ་བསྙེན་པར་མ་རྫོགས་པའི་གཞི་ལ་བརྟེན་པའི་
ལྟུང་བ་སྐྱེད་པའི་ཆ་ནས་མ་རྫོགས་པ་དང་འདྲ་བ་ནི། {བསྙེན་པར་མ་རྫོགས་པ་དང་ལྷན་ཅིག་འདོན་དང་
གནས་ངན་ལེན་(བརྗོད་པ་)དང་(མི་》ཆོས(བདེན་སྨྲ}། །ནུབ་ལྷག་ཉལ་དང་བཞི་པོ་ཉིད། །ཅེས་
པའི་ལྟུང་བ་བཞི་པོའི་ཡུལ་བསླབ་པ་བྱིན་པ་ལ་བྱས་ན་ཡུལ་བསྙེན་པར་མ་རྫོགས་པ་དང་
འདྲ་སྟེ། བཞི་པོ་དེ་དག་གི་ལྟུང་བ་རྫོགས་པར་སྐྱེད་པའི་ཕྱིར་རོ། །གཉིས་པ་དགེ་སློང་གི་
གཞི་ལ་བརྟེན་པའི་ལྟུང་བ་མི་སྐྱེད་པའི་ཆ་ནས་མ་རྫོགས་པ་དང་འདྲ་བ་ནི། འོག་ཏུ།
བསྒོ་བཞི་འཕྲོག་དང་བསྔོས་བསྒྱུར་སྐྱོན། །ལ་སོགས་པ་ཡུལ་དགེ་སློང་ལས་གྱུར་པ་བཞི་
བཅུ་རྩ་དྲུག་ལས། ཉི་ཤུ་མ་ལོན་པ་བསྙེན་པར་རྫོགས་པའི་ལྟུང་བྱེད་ནི་བསླབ་པ་

བྱིན་པ་ཡུལ་དུ་བྱས་པ་ལས་ན་སྨད་དུ་འགྱུར་ཚུལ་མེད་ལ། ཕམ་པ་འཆབ་བརྗོད་
གཉིས་ནི་བསླབ་པ་བྱིན་པ་ལས་ཀྱང་ལྟུང་བ་རྫོགས་པར་བསྐྱེད་པས་དེ་གསུམ་པོ་མ་
གཏོགས་པའི་དགེ་སློང་རྣམ་དག་ཡུལ་དུ་དགོས་པའི་ལྟུང་བ་གཞན་ཞེ་གསུམ་གྱི་ཡུལ་
བསླབ་པ་བྱིན་པ་ལ་བྱས་ན་བསྙེན་པར་མ་རྫོགས་པ་དང་འདྲ་སྟེ། ལྟུང་བ་ན་སྤྱད་པར་
འགྱུར་བའི་ཕྱིར་རོ། །གསུམ་པ་བསྙེན་པར་མ་རྫོགས་པས་སྒྲུབ་དགོས་པའི་བྱ་བ་རྣམས་
འགྲུབ་པའི་སྒོ་ནས་བསྙེན་པར་མ་རྫོགས་པ་དང་འདྲ་བ་ནི། ཊཱི་ཀ་ལས། བསླབ་པ་བྱིན་པ་
དེ་དགེ་སློང་གཞན་གྱི་ཡུལ་ལ་དེས་བྱིན་ལེན་བསྟབས་ན་ཡང་བྱིན་ལེན་དུ་རུང་ལ། དེས་
རེག་ན་ཡང་བྱིན་ལེན་འཇིག་པ་དང་ཞེས་གསུངས་པ་ལྟ་བུའོ། །བཞི་པ་བསྙེན་རྫོགས་རྣམ་
དག་གིས་སྒྲུབ་དགོས་པའི་བྱ་བ་རྣམས་མི་འགྲུབ་པའི་སྒོ་ནས་བསྙེན་པར་མ་རྫོགས་པ་
དང་འདྲ་བ་ནི། ལས་ཀྱི་ཁ་སྐོང་བ་ལ་སོགས་པ་རྣམ་དག་གི་བྱ་བ་རྣམས་ནི་བསླབ་པ་བྱིན་
པས་མི་འགྲུབ་སྟེ། ཆོ་ག་ཁྱད་པར་ཅན་ལས་ཉམས་པའི་ཕྱིར་རོ། །ལུང་ཞུ་བ་ལས།
གནས་མལ་དང་གདིང་བ་སྡུད་པ་བཅོལ་བྱའི་ཡུལ་དང་ཕྱི་དྲོ་གྲོང་དུ་རྒྱུ་བ་བརྗོད་བྱའི་ཡུལ་
དང་གསུམ་ལ་ཡང་ཡུལ་བསླབ་པ་བྱིན་པས་གོ་མི་ཆོད་པར་བཤད་དོ། །ཆོས་གོས་བྱིན་
གྱིས་བརླབ་པའི་ཡུལ་ལ་སོགས་པ་མདོར་བསྡུས་སྦྱར་རོ། །དེ་ལྟར་བཤད་པ་ལ་བུ་ཊིཀ་
ལས། གཙོ་བོ་ཉེ་བར་བཟུང་ནས་ཕྱོགས་འགའ་ནས་བརྗོད་ཀྱི། རྣམ་པ་ནས་རྣམ་པ་ཐམས་
ཅད་དུ་ནི་མིན་ཏེ། བསླབ་པ་བྱིན་པ་ལ་འདུན་པ་བླང་དུ་རུང་བ་དང་། བསླབ་པ་བྱིན་པས་
གསོ་སྦྱོང་ལ་སོགས་པའི་ལས་ཉམས་སུ་མྱོང་དུ་རུང་བའི་ཕྱིར་རོ། །ཞེས་གསུངས་སོ། །
གཞན་ཡང་ཊི་ཀ་ལས། བསླབ་པ་བྱིན་པས་རང་གི་ཡུལ་ལ་གསོག་འཇོག་བྱས་པ་དང་
ལག་ཉར་བླངས་པ་ལ་སོགས་པའི་ཉེས་པར་འགྱུར་བ་དེ་རང་བཞིན་དུ་གནས་པའི་དགེ་
སློང་དག་ལ་ཉེས་པར་མི་འགྱུར་ཏེ། བསླབ་པ་བྱིན་པ་ནི་ཆོ་ག་ཉམས་པ་ཡིན་པའི་ཕྱིར་རོ། །
ཞེས་གསུངས་སོ། །དེ་ལྟར་བསྙེན་རྫོགས་རྣམ་དག་གི་ཡུལ་ལ་བསྙེན་པར་མ་རྫོགས་པ་
དང་འདྲ་བར་བསྟན་པ་ནི་ཆད་པའི་ལས་ཡིན་པར་གསུངས་ཏེ། བྱ་ཊིཀ་ལས། འདི་ནི་

ཕམ་པར་འགྱུར་བ་ལ་ཆད་པའི་ལས་ཡིན་ཏེ། དགེ་སློང་ཡིན་ཡང་རང་བཞིན་དུ་གནས་
པའི་ཡུལ་ལ་བསྙེན་པར་མ་རྫོགས་པ་དང་ལྡན་པའི་ཕྱིར་རོ། །ཞེས་གསུངས་སོ། །གཉིས་
པ་བསླབ་བྱིན་ནང་གི་ཡུལ་ལ་བསྙེན་པར་རྫོགས་པ་དང་ལྡན་པ་ནི། དེ་ལ་ནི་མ་ཡིན་ནོ།།
ཞེས་གསུངས་ཏེ། རྟེན་བསླབ་པ་བྱིན་པ་དེ་ལ་ཡུལ་བསླབ་པ་བྱིན་པ་གཞན་ནི་རང་བཞིན་
འདྲ་བའི་ཕྱིར་ན་བསྙེན་པར་མ་རྫོགས་པ་དང་ལྡན་པའམ་འདྲ་བ་མ་ཡིན་ནོ། །དེས་ན་
བསླབ་བྱིན་དགེ་སློང་གིས་དགེ་ཚུལ་ཡུལ་དུ་བྱས་པ་ལས་འདོན་པ་དང་ནུབ་ལྷག་ལ་སོགས་
པའི་ལྟུང་བ་བཞི་པོ་འབྱུང་ཡང་བསླབ་བྱིན་དགེ་སློང་ཡུལ་དུ་བྱས་ཏེ་བཞི་པོ་གང་ཡང་མི་
འབྱུང་བ་དང༌། བསླབ་བྱིན་དགེ་སློང་གིས་བརྡེག་པ་དང་གཟས་པ་ལ་སོགས་པའི་ཡུལ་
དགེ་ཚུལ་བྱས་ན་ལྟུང་བ་མི་རྫོགས་ཀྱང་བསླབ་བྱིན་དགེ་སློང་ཡུལ་དུ་བྱས་ན་སྔར་གྱི་ལྟུང་
བ་ཞེ་དྲུག་ལས་ཉི་ཤུ་མ་ལོན་པ་བསྙེན་རྫོགས་བྱེད་པའི་ལྟུང་བྱེད་མ་གཏོགས་པ་དངོས་གཞི་
རྫོགས་པར་སྐྱེད་ལ། དགེ་སློང་བསླབ་པ་བྱིན་པ་ལ་དགེ་ཚུལ་གྱིས་བྱིན་ལེན་བསྟབས་ན་
བྱིན་ལེན་སྟོབ་པ་པོའི་གོ་ཆོད་ཀྱང་བསླབ་པ་བྱིན་པས་བྱིན་ལེན་བསྟབས་ན་བྱིན་ལེན་སྟོབ་
པ་པོའི་གོ་མི་ཆོད་ཅིང་བསླབ་བྱིན་གྱི་གསོག་འཇོག་གིས་བསླབ་བྱིན་གཞན་གྱི་གསོག་
འཇོག་ཏུ་འགྱུར་བ་དང་། བསླབ་པ་བྱིན་པའི་དགེ་སློང་གིས་ཆོས་གོས་བྱིན་གྱིས་བརླབ་པའི་
ཡུལ་གཞན་མེད་ཀྱང་དགེ་ཚུལ་གྱིས་གོ་མི་ཆོད་ལ་ཡུལ་རྣམ་དག་མེད་ན་བསླབ་པ་བྱིན་པ་
ཡུལ་དུ་བྱས་ན་གོ་ཆོད་པ་ལྟ་བུའོ། །དེ་ལ་བུ་ཊིཀ་ལས། དེ་ཡང་ཕྱོགས་འགའ་ཞིག་ནས་
བརྗོད་ཀྱི་རྣམ་པ་ཐམས་ཅད་དུ་མིན་ཏེ། བསླབ་པ་བྱིན་པ་ནང་གི་ཁ་སྐོང་བ་དང་བཤག་
ཡུལ་སོགས་འགྲུབ་པར་ཐལ་བའི་སྐྱོན་མེད་དེ། ཤིན་ཏུ་དམན་པའི་ས་ན་གནས་པ་ཡིན་
པའི་ཕྱིར་རོ། །ཞེས་སོ། །གསུམ་པ་དགེ་སློབ་མའི་ཡུལ་ལ་བསྙེན་པར་རྫོགས་པ་དང་ལྡན་
པ་ནི། དགེ་སློབ་མ་ལ་ཡང་ངོ༌། །ཞེས་གསུངས་ཏེ། རྟེན་དགེ་སློབ་མ་ལ་ཡང་ངོ་སྟེ་མ་ཡིན་
ནོ་ཞེས་སྔ་མར་སྦྱར་ཏེ་རྟེན་དགེ་སློབ་མ་ལ་ནི་ཡུལ་དགེ་སློང་མ་བསླབ་པ་བྱིན་པ་མོ་དེ་
བསྙེན་པར་མ་རྫོགས་པ་དང་ལྡན་པའམ་འདྲ་བ་མ་ཡིན་ཏེ། བསྙེན་པར་རྫོགས་པ་དང་འདྲ་

བ་ཉིད་ཡིན་ནོ། །དེས་ན་གནས་ངན་ལེན་བརྗོད་པ་ལྟ་བུ་ཡུལ་བསྙེན་པར་མ་རྫོགས་པ་
ལས་བསྐྱེད་པའི་ལྟུང་བ་རྣམས་ཡུལ་དགེ་སློང་མ་བསླབ་པ་བྱིན་པ་ལས་མི་སྐྱེད་པ་དང༌།
སྐུར་འདེབས་ལྟ་བུ་ཡུལ་རྣམ་དག་ལ་བརྟེན་ནས་ལྟུང་བ་བསྐྱེད་པ་རྣམས་ཡུལ་དགེ་སློང་
མ་བསླབ་པ་བྱིན་པ་ལས་ཀྱང་སྐྱེད་པ་དང་། བྱིན་ལེན་ལ་སོགས་པ་བསྙེན་པར་མ་རྫོགས་
པའི་བྱ་བ་རྣམས་དགེ་སློང་མ་བསླབ་པ་བྱིན་པ་མོ་དེས་གོ་མི་ཆོད་པ་ལ་སོགས་པ་དང༌།
དེའི་གསོག་འཇོག་གིས་དགེ་སློབ་མ་ལ་གསོག་འཇོག་ཏུ་འགྱུར་བ་དང་། དུས་མ་ཡིན་
པར་གྲོང་དུ་འགྲོ་བ་སྨྲ་བའི་ཡུལ་ལ་སོགས་པ་ཡུལ་བསྙེན་པར་རྫོགས་པའི་བྱ་བ་རྣམས་
ནི་དགེ་སློང་མ་བསླབ་པ་བྱིན་པ་མོ་དེས་ཀྱང་གོ་ཆོད་པ་ལྟ་བུའོ། །གཉིས་པ་ལུས་དང་
བསམ་པའི་ཡན་ལག་སེལ་བ་དང་བཅས་ཏེ་བསྟན་པ་ནི། འགྲོ་བ་གཞན་གྱི་རྣམ་པ་
བསྟེན་པ་ན་དགེ་སློང་གི་འདུ་ཤེས་ཡོད་པ་ཡང་ངོ་། །མེད་ན་ནི་ན་སྨད་པ་ཉིད་དོ། །ཞེས་
གསུངས་ཏེ། ཕམ་ལྷག་དང་པོ་གཉིས་དང་མ་བྱིན་ལེན་དང་སྲོག་གཅོད་པའི་ལྟུང་བ་བཞི་
སྟེ་བདུན་གྱི་དབང་དུ་བྱས་ནས་དགེ་སློང་སྔགས་དང་སྨན་དང་ལས་ལ་སོགས་པས་རང་
ཉིད་སྟག་ལ་སོགས་པར་སྤྲུལ་ནས་འགྲོ་བ་གཞན་གྱི་རྣམ་པ་བསྟེན་པ་ན་བདག་ཉིད་ལ་
དགེ་སློང་གི་འདུ་ཤེས་ཡོད་ཅིང་ཤེས་པ་རང་བཞིན་གནས་པ་ཡང་འདྲ་བ་ཉིད་དོ་ཞེས་སྔ་
མར་སྦྱར་ཏེ་གཟུགས་མ་བསྒྱུར་བའི་དགེ་སློང་གཞན་དང་འདྲ་བར་མི་ཚངས་པར་སྤྱོད་པ་
ལ་སོགས་པའི་ལྟུང་བ་རྫོགས་པར་འབྱུང་ངོ༌། །དེ་བཞིན་དུ་སྔགས་དང་སྨན་ལ་སོགས་
པའི་སྟོབས་ཀྱིས་ལུས་མི་སྣང་བར་བྱས་པ་ན་བདག་ཉིད་ལ་དགེ་སློང་གི་འདུ་ཤེས་ཡོད་
ཅིང་ཤེས་པ་རང་བཞིན་དུ་གནས་པ་ཡང་གཟུགས་མི་སྣང་བར་མ་བྱས་པའི་དགེ་སློང་
གཞན་དང་འདྲ་བར་མི་ཚངས་སྤྱོད་ལ་སོགས་པའི་ལྟུང་བ་བདུན་པོ་རྣམས་ཀྱི་དངོས་གཞི་
རྫོགས་པར་འབྱུང་ངོ༌། །དེ་ཡང་འདུ་ཤེས་ཡོད་པས་མཚོན་ནས་ལྟུང་བ་ཐམས་ཅད་ལ་
ཤེས་པ་རང་བཞིན་དུ་གནས་པ་དགོས་པར་བསྟན་ཏོ། །འདུ་ཤེས་ཡོད་པའི་དོན་ཡང་རང་
ལ་ཡིད་གཏད་ཚེ་དགེ་སློང་གི་འདུ་ཤེས་མངོན་དུ་གྱུར་ཐུབ་པ་ལ་ཟེར་གྱི། དགེ་སློང་ཡིན་

པའི་འདུ་ཤེས་ཡོད་མི་དགོས་ཏེ། རྩ་བར། བདག་ནི་ཉམས་པའོ་སྙམ་པའི་བསམ་པ་ཅན་
ལ་ཡང་མེད་དོ་ཞེས་ན་སྨད་པ་མེད་པར་གསུངས་པའི་ཕྱིར་རོ། །དེ་ལ་འགྲོ་བ་གཞན་གྱི་
རྣམ་པ་བསྟེན་པའམ་ལུས་མི་སྣང་བར་བྱས་ཀྱང་མི་ཚངས་སྤྱོད་ལ་སོགས་པ་བདུན་ལ་
ལྟུང་བ་རྫོགས་པར་བསྐྱེད་དེ། དགག་བྱ་ཁྱད་པར་མེད་པའི་ཕྱིར་དང༌། སྦྱོར་བ་དང་
འབྲས་བུ་ཡོངས་སུ་རྫོགས་པའི་ཕྱིར་རོ། །གཞན་རྣམས་ལ་ན་སྨད་དུ་རིགས་ཏེ། ཞུ་བ་
ལས། རྫུ་འཕྲུལ་གྱིས་ལུག་གི་བལ་འཁུར་ན་ཅིར་འགྱུར་ཉེས་བྱས་སོ་ཞེས་དང་། དེ་
བཞིན་དུ་སྐྱེ་བ་གཅོད་པ་དང་། དོན་མཐུན་ལམ་དུ་འགྲོ་བ་དང་། སྦེད་པ་རྣམས་ལ་སྦྱོར་
བ་རྫུ་འཕྲུལ་གྱིས་བྱས་ན་ན་སྨད་དུ་གསུངས་པ་དང༌། ཡང་ཞུ་བར། དགེ་སློང་གིས་
གསང་སྔགས་སམ་སྨན་དག་གིས་བདག་ཉིད་མི་སྣང་བར་བགྱིས་ནས་མིའི་ཆོས་བླ་མར་
གྱུར་པ་སྨྲས་ན་ཅིར་འགྱུར་ལགས། ཉེས་པ་སྦོམ་པོར་འགྱུར་རོ་ཞེས་སོགས་ལྟུང་བ་བཞི་
བཅུ་ལ་ལུས་མི་སྣང་བས་བྱས་ན་ན་སྨད་དུ་གསུངས་ལ། གཞན་རྣམས་ལ་ཡང་རིགས་པ་
མཚུངས་ཏེ། དགག་བྱ་མི་རྫོགས་པར་མཚུངས་པའི་ཕྱིར་རོ། །དགེ་སློང་སྟག་ཏུ་སྤྲུལ་ནས་
མི་ཚངས་པར་སྤྱོད་པ་ལ་སོགས་པ་བྱེད་པ་ན། དང་པོ་དགེ་སློང་གི་འདུ་ཤེས་ཡོད་ཅིང་
ཤེས་པ་རང་བཞིན་དུ་གནས་པས་སྦྱོར་བ་བྱས་ནས། མཐར་ཐུག་གི་ཚེ་ན་དགེ་སློང་གི་
འདུ་ཤེས་མེད་ཅིང་ལུས་སྟག་ཏུ་སྤྲུལ་པས་སེམས་ཀྱང་སྟག་གི་བསམ་པ་ལྟ་བུར་གྱུར་
ནས་ཤེས་པ་རང་བཞིན་དུ་མི་གནས་པ་ན་ནི་ན་སྨད་པ་སྦྱོར་ལྟུང་ཉིད་དོ། །དེ་ལྟར་དགེ་
སློང་གི་འདུ་ཤེས་མེད་པ་ལ་ལྟུང་བ་དངོས་གཞི་མི་སྐྱེད་པ་ནི་ཤེས་པ་རང་བཞིན་དུ་མི་
གནས་པའི་རྒྱུ་མཚན་གྱིས་ཡིན་ལ། ཤེས་པ་རང་བཞིན་དུ་མི་གནས་པ་དེ་ལ་བརྒྱད་ཡོད་
དེ། སྨྱོ་བ་དང་། ཁྲོ་བ་ལ་སོགས་པས་སེམས་འཁྲུགས་པ་དང་། སྡུག་བསྔལ་གྱི་ཚོར་བས་
གཟིར་བ་དང་། འགྲོ་བ་གཞན་གྱི་རྣམ་པ་བསྟེན་པ་ན་དགེ་སློང་སོགས་ཀྱི་འདུ་ཤེས་མེད་
པ་སྟེ་གཙོ་བོ་བཞི་དང་། གཉིད་ལོག་པ་དང་། རྫས་ཀྱིས་མྱོས་པ་དང་། སྙོམས་པར་
ཞུགས་པ་དང་། བརྒྱལ་བ་སྟེ་གཙོ་བོ་མ་ཡིན་པ་བཞི་དང་བཅས་བརྒྱད་དོ། །དེ་ཡང་འདི་

སྐད་དུ། །སྨྱོ་དང་སེམས་འཁྲུགས་ཚོར་བས་གཟིར་བ་དང་། །སྤྲུལ་ཚེ་འདུ་ཤེས་མེད་པ་
གཙོ་བོ་བཞི། །གཉིད་མྱོས་སྙོམས་འཇུག་རྒྱལ་བ་ཕལ་བ་བཞི། །ཞེས་གཟུང་ངོ༌། །དང་
པོ་བཞིའི་སྐབས་སུ་སྦྱོར་ལྟུང་དང་དངོས་གཞིའི་ལྟུང་བ་གཉིས་ཀ་འབྱུང་བ་མེད་ལ། ཕྱི་མ་
བཞིའི་སྐབས་སུ་སྦྱོར་དངོས་གཉིས་ཀའི་ཚེ་གཉིད་ལོག་པ་ལ་སོགས་པས་རང་བཞིན་མི་
གནས་ན་སྦྱོར་དངོས་ཀྱི་ལྟུང་བ་གཉིས་ཀ་མེད་པ་དང༌། སྦྱོར་བའི་ཚེ་མི་གནས་ལ། །
དངོས་གཞིའི་ཚེ་གནས་ན་སྦྱོར་ལྟུང་མེད་ཅིང་། མཐར་ཐུག་གི་ལྟུང་བ་ནི་སྦྱོར་མཐའ་
གཉིས་ཀ་འཕེན་པས་མི་འགྲུབ་པ་རེག་ལྷག་ལྟ་བུ་དང༌། མཐར་ཐུག་འགྲུབ་ལ་སྦྱོར་བ་མི་
འགྲུབ་པ་སྲོག་གཅོད་པ་ལྟ་བུ་ལ་ན་སྨད་དང་། སྦྱོར་བ་འགྲུབ་ལ་མཐར་ཐུག་མི་འགྲུབ་པ་
བྱིན་ལེན་མ་བྱས་པར་ཟ་བ་ལྟ་བུ་ལ་བསྡམ་བྱ་དང་། གཉིས་ཀ་འགྲུབ་པ་འཆང་སྤང་ལྟ་
བུ་ལ་ལྟུང་བ་མེད་པ་དང་། སྦྱོར་བའི་ཚེ་གནས་ལ་མཐར་ཐུག་གི་ཚེ་མི་གནས་ན་སྦྱོར་
མཐའ་གཉིས་ཀ་འཕེན་པས་མི་འགྲུབ་པ་དང༌། སྦྱོར་བ་འགྲུབ་ལ་མཐར་ཐུག་མི་འགྲུབ་
པ་རྣམས་ལ་ན་སྨད་དང༌། མཐར་ཐུག་འགྲུབ་ལ་སྦྱོར་བ་མི་འགྲུབ་པ་དཔེར་ན་རང་
བཞིན་དུ་གནས་པའི་སྐབས་སུ་བུད་མེད་དང་ལྷན་ཅིག་ཉལ་བ་ལ་སོགས་ཀྱི་སྦྱོར་བ་བྱས་
ནས་གཉིད་ལོག་པ་ལ་སོགས་པའི་སྐབས་སུ་དེ་རྣམས་ཀྱི་མཐར་ཐུག་གྲུབ་ན་དངོས་གཞི་
རྫོགས་པ་དང་། གཉིས་ཀ་འགྲུབ་པ་འཆང་སྤང་སོགས་ཀྱི་ལྟུང་བ་རྫོགས་སོ། །སྦྱོར་བ་
དང་མཐར་ཐུག་འཕེན་པས་འགྲུབ་དང་མི་འགྲུབ་ནི་དེའི་ཚེ་ལུས་ངག་གི་བྱ་བ་དང་ཤེས་
པ་མངོན་གྱུར་མི་དགོས་པ་དང་དགོས་པའོ། །དེ་རྣམས་དགེ་སློང་མ་སོགས་ལ་ཡང་སྦྱར་
བར་བྱ་སྟེ། ཊཱི་ཀ་ལས། འདིར་དགེ་སློང་ལ་ཇི་ལྟ་བ་བཞིན་དུ་དགེ་སློང་མ་དང་དགེ་སློབ་
མ་དང་བསླབ་པ་བྱིན་པ་དང་དགེ་ཚུལ་དང་དགེ་ཚུལ་མ་དག་ལ་ཡང་དེ་བཞིན་དུ་ཅི་
རིགས་སུ་སྦྱར་རོ། །ཞེས་གསུངས་པའི་ཕྱིར་རོ། །གསུམ་པ་ཚིགས་ཀྱི་ཡན་ལག་ཞར་བྱུང་
དང་བཅས་པ་ལ་གཉིས་ལས། དང་པོ་དངོས་ནི། ཚིགས་སྔ་མར་སྦྱོར་བ་བྱས་པ་ལ་ཡང་
ངོ༌། །ཕྱི་མ་ལ་ཡང་དེ་དང་ལྡན་པ་ཉིད་ཡིན་ནོ། །ཞེས་གསུངས་ཏེ། བསླབ་ཚིགས་སྔ་

མར་ཏེ་དགེ་ཚུལ་ལྟ་བུའི་རྟེན་ལ་མི་གསོད་པ་ལྟ་བུའི་སྦྱོར་བ་བྱས། དེའི་དབང་གིས་
ཚིགས་ཕྱི་མ་བསྙེན་པར་རྫོགས་པ་ལྟ་བུའི་རྟེན་ལ་མཐར་ཐུག་གྲུབ་པ་ལ་ཡང་སྦྱོར་བ་
དེའི་ལྟུང་བ་སྦོམ་པོར་མི་འགྱུར་བར་ཉེས་བྱས་སུ་ན་སྨད་པ་ཉིད་འབྱུང་ངོ༌། །དེ་ལྟར་ཊི་ཀ་
ལས། ཁྱིམ་པའམ་དགེ་ཚུལ་ལམ་དགེ་སློབ་མ་ཞེས་བྱ་བའི་ཚིགས་སྔ་མ་དག་ཏུ་སྦྱོར་བའི་
ཁ་ན་མ་ཐོ་བ་བྱས་པ་སྟེ། ཞེས་དང་། སྦྱོར་བ་དེ་ཁོ་ནས་དགེ་ཚུལ་ཉིད་དམ་དགེ་སློབ་མ་
ཉིད་དམ་དགེ་སློང་ཉིད་ཅེས་བྱ་བའི་ཚིགས་ཕྱི་མ་དག་ཏུ་དངོས་གཞིའི་ཁ་ན་མ་ཐོ་བ་
འགྲུབ་པར་འགྱུར་བའི་སྦྱོར་བ་ཚིགས་སྔ་མར་བྱས་པ་དེ་ནི་ན་སྨད་པ་ཉིད་ཡིན་ཏེ། ཞེས་
གསུངས་སོ། །དེ་ལ་ན་སྨད་ཅེས་པ་གལ་ཏེ་བསྙེན་པར་རྫོགས་པའི་རྟེན་ལ་མཐར་ཐུག་
གྲུབ་པ་ན། དེ་ཕམ་པའི་སྦྱོར་བ་ཡིན་མོད། འོན་ཀྱང་རབ་བྱུང་བསྙེན་པར་མ་རྫོགས་པའི་
རྟེན་ཡིན་པས་ཉེས་བྱས་ཡིན་པར་བསྟན་ཏོ། །ཁྱིམ་པའི་རྟེན་ལ་སྦྱོར་བ་བྱས་ན་ནི་བསོད་
ནམས་མ་ཡིན་པར་ན་སྨད་པ་འབྱུང་ངོ༌། །མདོ་ཚིག་འདིས་ནི་དངོས་སུ་སྦྱོར་ལྟུང་ན་སྨད་
བསྟན་པ་སྟེ། ཊཱི་ཀ་ལས། ཚིགས་ཕྱི་མ་དག་ཏུ་དངོས་གཞིའི་ཁ་ན་མ་ཐོ་བ་འགྲུབ་པར་
འགྱུར་བའི་སྦྱོར་བ་ཚིགས་སྔ་མར་བྱས་པ་དེ་ནི་ན་སྨད་པ་ཉིད་ཡིན་ཏེ། ཞེས་དང་། རང་
གི་རྣམ་བཤད་ལས། ཚིགས་སྔ་མར་སྦྱོར་བ་བྱས་པ་ཙམ་གྱི་དབང་གིས་བསྙེན་པར་
རྫོགས་པ་ཉིད་ལ་དེ་ལ་ཡང་མ་རྫོགས་པ་ཉིད་ནི་ན་སྨད་པ་ཉིད་ཡིན་ཏེ། ཞེས་དང་། སོར་
འགྲེལ་ཀུན་བཏུས་ལས། ཚིགས་སྔ་མར་སྦྱོར་བ་བྱས་པ་ལ་ཡང་སྦྱོར་བ་ཉིད་ན་སྨད་པ་
ཉིད་ཡིན་ཏེ། ཁྱིམ་པའམ་དགེ་ཚུལ་ལམ་དགེ་སློབ་མ་ཉིད་ཅེས་བྱ་བའི་ཚིགས་སྔ་མ་དག་
ཏུ་སྦྱོར་བའི་ཁ་ན་མ་ཐོ་བ་བྱས་པའི་སྦྱོར་བ་བྱས་པ་དེས་ཕྱིས་དགེ་ཚུལ་ལམ་དགེ་སློབ་
མའམ་དགེ་སློང་ཉིད་ཅེས་བྱ་བའི་ཚིགས་ཕྱི་མ་དག་ཏུ་དངོས་གཞིའི་ཁ་ན་མ་ཐོ་བ་འགྲུབ་
པར་འགྱུར་བའི་སྦྱོར་བ་ཚིགས་སྔ་མར་བྱས་པ་དེ་ནི་ན་སྨད་པ་ཉིད་དེ། སྦྱོར་བ་སྦོམ་པོ་ལ་
ཉེས་བྱས། ཉེས་བྱས་ལ་ཉེས་བྱས་ཕྲ་མོར་འགྱུར་བ་ལྟ་བུའོ། །ཞེས་དང༌། ཞུ་ཊིཀ་ཏུ།
སྦྱོར་བ་ལས་བྱུང་བའི་ཉེས་བྱས་དང་ནི་ལྡན་པའོ། །ཞེས་གསུངས་པའི་ཕྱིར་རོ། །རྫོགས་

པའི་རྟེན་ལ་སྔར་གྱི་སྦྱོར་བའི་ཉེས་བྱས་དེ་དོན་ལ་ཉེས་བྱས་ཡིན་ཡང་མིང་སྦོམ་པོ་ཞེས་
བཏགས་ནས་ཕམ་པ་བས་ན་སྨད་པ་ཞེས་ཀྱང་སྨོས་ཏེ། ཊཱི་ཀ་ལས། གང་གི་ཚེ་བསྙེན་
པར་རྫོགས་པའི་དུས་ན་དྲན་པར་གྱུར་པའི་ཚེ་བརྒྱ་ལ་འགྱོད་པ་སྐྱེས་པར་གྱུར་ན་ཡང་
དེའི་ཚེ་སྦྱོར་བ་སྔ་མ་དེ་ན་སྨད་པ་ཉིད་ཡིན་པས་དེས་ན་ཉེས་པ་སྦོམ་པོར་རྣམ་པར་གཞག་
པར་མཛད་དོ། །ཞེས་དང་། ཞུ་ཊིཀ་ཏུ། སྦྱོར་བ་ལས་བྱུང་བའི་ཉེས་བྱས་གང་ཡིན་པ་དེ་
ནི་འདིའི་ཉེས་པ་སྦོམ་པོར་འགྱུར་ཏེ། ཕམ་པའི་སྦྱོར་བ་བསྙེན་པར་རྫོགས་པ་དག་ལ་
ཉེས་པ་སྦོམ་པོར་བསྟན་པའི་ཕྱིར། ཞེས་སོ། །གཞན་ཡང་ལུང་ཞུ་བ་ལས། བསྙེན་པར་
མ་རྫོགས་པས་རྐུ་བའི་སྦྱོར་བ་བགྱིས་ལ་བསྙེན་པར་རྫོགས་ནས་བརྐུས་ན་ཅིར་འགྱུར་།
ཉེས་པ་སྦོམ་པོར་འགྱུར་རོ་ཞེས་སོགས་ཀྱི་ལུང་དོན་ཡང་དེ་ལྟར་ཡིན་པར་བུ་ཊིཀ་ལས་
གསུངས་སོ། །མདོ་ཚིག་འདིའི་ཤུགས་ཀྱིས་ནི་ཚིགས་སྔ་མར་སྦྱོར་བ་བྱས་ནས་ཚིགས་ཕྱི་
མར་འཕོས་ཏེ་མཐར་ཐུག་གྲུབ་ན་བསླབ་ཚིགས་གཞན་དུ་གྱུར་ཅིང་བར་དུ་འདུན་པ་ལོག་
སྟོབས་ཀྱིས་སྦྱོར་བ་རྒྱུན་ཆད་པ་དང་། དེ་ལྟར་ན་ཚིགས་སྔ་མར་སྦྱོར་བ་བྱས་པ་ཙམ་ལས་
མེད་པས་ཚིགས་ཕྱི་མའི་རྟེན་ལ་ལྟུང་བ་མི་བསྐྱེད་པར་བསྟན་པ་སྟེ། ཊཱི་ཀ་ལས། བསྙེན་
པར་རྫོགས་པར་བྱེད་པའི་ཚེ་ན་དེ་ལ་རྐུ་བའི་བྱ་བ་ཡང་མེད་ལ་རྐུ་བའི་བསམ་པ་ཡང་
མེད་པ་དེ་ལ་སྦྱོར་བ་སྔ་མ་དེ་ན་སྨད་པ་ཉིད་དོ། །ཞེས་རྐུ་བའི་བྱ་བ་དང་བསམ་པ་མེད་
ཅེས་སོགས་ཀྱིས་བསམ་སྦྱོར་རྒྱུན་ཆད་པར་བསྟན་ཅིང་། ཡང་དེ་ཉིད་ལས། ཚིགས་སྔ་
མར་སྦྱོར་བ་བྱས་པ་ཙམ་གྱི་དབང་ཁོ་ན་ལས་མེད་ན་དེའི་ཚེ་སྦྱོར་བ་ན་སྨད་དོ་ཞེས་
སོགས་ཀྱིས་སྦྱོར་བ་སྔ་མའི་ན་སྨད་ཙམ་དུ་བསྟན་པའི་ཕྱིར་རོ། །དེས་ན་ཕྱི་མའི་རྟེན་ལ་
ལྟུང་བ་མི་བསྐྱེད་པའི་རྒྱུ་མཚན་བསླབ་ཚིགས་གཞན་དུ་གྱུར་ཅིང་དེ་གྱུར་ན་འདུན་པ་
ལོག་པའི་རྒྱུ་མཚན་གྱིས་ཡིན་ནོ། །དེ་ལ་འདུན་པ་ལོག་ཚུལ་ཡང་། དཔེར་ན་དགེ་ཚུལ་གྱིས་
མི་གསོད་པའི་སྦྱོར་བ་བྱས་ཤིང་དེ་ནས་བསྙེན་རྫོགས་སྒྲུབ་པར་བྱེད་པའི་ཚེ་མི་གསོད་
འདོད་ཀྱི་འདུན་པ་ལོག་དགོས་པའི་ཕྱིར་ཏེ། དེའི་ཚེ་སྤང་བྱ་རེ་རེ་ནས་སྤང་འདོད་ཀྱི་

བསམ་པ་དང་ལྡན་མི་དགོས་ཀྱང་། དེའི་ཚེ་ལྟུང་བའི་རྒྱུ་ལ་འཇུག་འདོད་ཀྱི་འདུན་པ་
ལོག་དགོས་ཏེ། མ་ལོག་ན་ཡན་ལག་ངེས་པ་དང་མ་བྲལ་བ་གང་ཞིག དེ་མ་བྲལ་ན་སྡོམ་
པ་མི་སྐྱེ་བ་ཡིན་པའི་ཕྱིར་རོ། །དེ་བཞིན་དུ་ཁྱིམ་པའི་རྟེན་ལ་སྦྱོར་བ་བྱས་ནས་དགེ་ཚུལ་
གྱི་རྟེན་ལ་མཐར་ཐུག་ནའང་འདྲ་སྟེ། མི་གསོད་འདོད་ཀྱི་འདུན་པ་མ་ལོག་ན་དགེ་ཚུལ་
གྱི་སྡོམ་པ་གཏན་མི་སྐྱེ་བའི་ཕྱིར་རོ། །འདི་ལ་བྱ་ཊིཀ་ལས། བསྙེན་པར་མ་རྫོགས་པའི་
དུས་ཀྱི་སྦྱོར་བས་བསྙེན་པར་རྫོགས་པའི་དུས་ན་དགེ་སློང་གི་རྟེན་ལ་ཕམ་པར་མི་འགྱུར་
ཡང་དགེ་ཚུལ་གྱི་སྡོམ་པའི་དབང་དུ་བྱས་ནས་ཕམ་པ་དང་འདྲ་བའི་ཉེས་བྱས་སུ་ཅི་སྟེ་མི་
འགྱུར་ཞེས་གསུངས་པ་ནི་མཐར་ཐུག་གི་དུས་ན་དགེ་ཚུལ་གྱི་སྡོམ་པ་ཡོད་པའི་ཕྱིར་སྙམ་
ཡང་། ཁྱབ་པ་མེད་དེ། གོང་སྨོས་བཞིན་བར་དུ་བསམ་སྦྱོར་རྒྱུན་ཆད་པའི་ཕྱིར་རོ། །
གལ་ཏེ་དགེ་ཚུལ་གྱི་རྟེན་ལ་རིན་ཐང་ཚང་བའི་རྫས་རྐུ་རུ་བཅུག་ནས་དགེ་སློང་གི་རྟེན་ལ་
རྫས་དེ་བླངས་ནས་ཐོབ་བློ་སྐྱེས་ན་ནི་ཕམ་པ་འབྱུང་སྟེ། དེའི་ཚེ་ཕམ་པའི་ཉེ་སྦྱོར་དང་
མཐར་ཐུག་གི་ཡན་ལག་གཉིས་པོ་དགེ་སློང་གི་རྟེན་ལ་གྲུབ་པའི་ཕྱིར་ཏེ། གཞུང་དམ་
པར། བསྙེན་པར་མ་རྫོགས་པས་རྐུ་བར་བཤམས་ནས་བསྙེན་པར་རྫོགས་ནས་བརྐུས་
ན་ཅིར་འགྱུར། མཐར་འགྱུར་རོ། །ཞེས་དང་། ཊི་ཀར། ཁ་ན་མ་ཐོ་བ་རྫོགས་པ་རྫོགས་
པར་འགྱུར་རོ་ཞེས་དང་། སོར་འགྲེལ་ཀུན་བཏུས་ལས། དེའི་ཚེ་དངོས་གཞི་ཚིགས་ཕྱི་
མར་གྲུབ་པ་ཉིད་ལ་ནི་ན་སྨད་པ་མེད་དེ། གཞི་ཇི་ལྟ་བ་བཞིན་ནོ་ཞེས་གསུངས་པའི་ཕྱིར་
རོ། །ཚིགས་གསུམ་རིམ་མནོས་ཀྱི་བསྙེན་པར་རྫོགས་པའི་རྟེན་ལ་མི་གསོད་པའི་སྦྱོར་བ་
བྱས། དེ་ནས་བསྙེན་རྫོགས་ཀྱི་སྡོམ་པ་ཕུལ་ཏེ་དགེ་ཚུལ་ལྟ་བུའི་རྟེན་ལ་མཐར་ཐུག་གྲུབ་
ན་ནི་སྲོག་གཅོད་ཀྱི་ཕམ་འདྲའི་ཉེས་བྱས་འབྱུང་སྟེ། ཚིགས་ཕྱི་མ་བསྙེན་རྫོགས་ཀྱི་རྟེན་
ལ་མི་གསོད་པའི་སྦྱོར་བ་བྱེད་པའི་དུས་སུ་བསྙེན་རྫོགས་ཀྱི་རྟེན་དེ་ལ་ཡང་ཚིགས་སྔ་མ་
དགེ་ཚུལ་གྱི་སྡོམ་པ་དེ་དང་ལྡན་ཞིང་དེའི་རྒྱུན་མ་ཉམས་པར་ཡོད་པ་ཉིད་ཡིན་ནོ། །དེ་
ལྟར་ཊི་ཀ་ལས། ཕྱི་མ་ཞེས་བྱ་བ་ནི་ཚིགས་ཕྱི་མ་སྟེ་བསྙེན་པར་རྫོགས་པ་ཉིད་དོ། །དེ་ལ་

ཡང་ཚིགས་སྔ་མ་དེ་དང་ལྡན་པ་ཉིད་དེ། དགེ་སློབ་མ་དང་དགེ་ཚུལ་གྱི་ཚིགས་དང་ལྡན་
པ་ཉིད་ཡིན་པས་ཉེས་བྱས་རྫོགས་པར་འགྱུར་རོ། །འདི་སྐད་བསྟན་ཏེ། བསྙེན་པར་
རྫོགས་པ་ཉིད་ཅེས་བྱ་བའི་ཚིགས་སུ་སྦྱོར་བ་བྱས་པ་གང་ཡིན་པ་དེ་ཙམ་གྱི་དབང་གིས་
དེའི་འོག་ཏུ་བསླབ་པ་ཕུལ་ལམ་བབས་ནས་དགེ་སློབ་མ་ཉིད་དམ་དགེ་ཚུལ་མ་ཉིད་དམ་
ཁྱིམ་པ་ཉིད་ཀྱི་ཚིགས་དག་ཏུ་དངོས་གཞིའི་གནས་སྐབས་སུ་ནི་བསྙེན་པར་མ་རྫོགས་པ་
གཉིས་ལ་ནི་ཉེས་བྱས་སོ། །ཁྱིམ་པ་ལ་ནི་ལྟུང་བ་མེད་དོ། །བསྙེན་པར་རྫོགས་པའི་སྦྱོར་
བར་གྱུར་པ་ནི་སྦོམ་པོའོ། །ཞེས་གསུངས་སོ། །དེ་ཡང་ཕམ་འདྲའི་ཉེས་བྱས་དེའི་སྦྱོར་བ་
དང་མཐར་ཐུག་གི་དུས་ན་དགེ་ཚུལ་གྱི་སྡོམ་པ་ཡོད་ཅིང་ཉེས་བྱས་དེའི་ཡན་ལག་གཞན་
ཚང་བའི་དབང་དུ་བྱས་ན་དགེ་ཚུལ་དུ་བབས་པའི་ཚེ་ཕམ་འདྲའི་ཉེས་བྱས་དེ་འབྱུང་ཞིང་།
གལ་ཏེ་མར་འབབ་ཚེ་དགེ་ཚུལ་གྱི་བསྲུང་བྱ་མཐའ་དག་བསྲུང་སྙམ་ནས་བྱ་བ་སྔ་མ་དེ་
ལས་བློ་ལོག་ན་སྔར་གྱི་སྦྱོར་བའི་ལྟུང་བ་དེ་ལས་གཞན་མི་འབྱུང་ངོ༌། །དེ་ལྟར་མར་
བབས་ན་ཡང་སྡེ་ལྔ་ཇི་ལྟ་བ་བཞིན་སྐྱེད་པ་མེད་དེ། དེ་སྐྱེད་པ་ལ་སྦྱོར་དངོས་གཉིས་ཀའི་
སྐབས་སུ་བསྙེན་པར་རྫོགས་པའི་བསླབ་ཚིགས་གཅིག་པ་དགོས་པས་སོ། །དེས་ན་མདོ་
ཚིག་དེ་གཉིས་ཀྱིས་སྡེ་ལྔའི་དངོས་གཞི་ཇི་ལྟ་བ་བཞིན་སྐྱེད་པ་ལ་བསྙེན་པར་རྫོགས་པའི་
བསླབ་ཚིགས་གཅིག་པ་ཞིག་དགོས་ཞེས་བསྟན་ཏོ། །རྩ་བའི་མདོ་ཚིག་དེ་གཉིས་ཀྱིས།
རྫུན་ཕམ་བསྒོ་འགྱུར་ལྷག་མ་བཞི། །འཆང་གཉིས་འབྲལ་དང་ཟླ་འཇོག་དང་། །ཆོས་སྟོན་
འདོན་དང་བླ་མ་སྨྲ། །ཚིག་ལ་ཁྱད་གསོད་ཕྱིས་གནོན་བྱེད། །རིམ་ལྷག་མ་བསྐོས་ཉི་མ་།
ནུབ། །འདུག་འགྲེང་སྤངས་སྟོབས་འདུས་ཟ་དང་། །དུས་མིན་ཟ་དང་གསོག་འཇོག་ཟ། །
བྱིན་ལེན་མ་བྱས་ཉལ་ཤོམ་གཉིས། །ནུབ་ལྷག་སྡིག་ལྟ་ཁྲུས་ཆུ་རྩེ། །བུད་མེད་ཉལ་འགྲོ་
རྐུན་དང་འགྲོ། །མ་ལོན་མི་སྨྲ་དུས་མིན་འགྲོ། །གྲོང་རྒྱུ་ཕོ་བྲང་ད་གདོད་དང་། །སོར་
བཤགས་མཐའ་གསུམ་བཅས་ཞེ་གཉིས། །བསླབ་ཚིགས་གཅིག་པ་མདོར་བསྡུས་སྦྱར། །
གཞན་ལ་ཞུ་བར་གསུངས་པ་བསྡུས། །ཞེས་གཟུང་ངོ༌། །དེ་ཡང་ཞུ་བར་བཞི་བཅུ་རྩ་

གཉིས་པོ་འདི་དག་ལ་བསླབ་ཚིགས་གཅིག་པ་དགོས་པར་དངོས་སུ་མ་གསུངས་ལ་ལྟུང་
བ་སྡེ་བཞི་པོ་གཞན་ཐམས་ཅད་ལ་བསླབ་ཚིགས་གཅིག་པ་ཡན་ལག་ཏུ་དགོས་པར་རེ་རེ་
ལ་རེ་རེ་དངོས་སུ་གསུངས་སོ། །དེ་ཡང་འདིའི་དོན་མཚོ་ཊིཀ་ཏུ་སྤྱིར་བསྟན་གྱི་དགོས་པ་
བཤད་སྐབས་ལྟུང་བ་བཞི་བཅུ་རྩ་གཉིས་ལ་མདོར་བསྡུས་སྦྱར་དགོས་པར་གསུངས་ཤིང་།
སྐབས་འདིར་བཞི་བཅུ་རྩ་ལྔ་ལ་མདོར་བསྡུས་སྦྱར་དགོས་པར་གསུངས་པ་ལ། འགལ་
སྤོང་དུ་གུང་ཐང་བློ་གྲོས་ཀྱི་འདུལ་འགྲེལ་ལས། མཚོ་ཊིཀ་ཏུ་སྐབས་འདིར་བཞི་བཅུ་རྩ་
ལྔ་ཞེས་གསུངས་པ་ཞུ་བ་རྫོགས་པ་ལས་སྲིན་བལ་ལ་སོགས་པ་གསུམ་ལ་མ་གསུངས་
པས་ཡིན་ནོ་ཞེས་གསུངས་ལ། དེ་ཡང་ཞུ་བ་རྫོགས་པ་ལས་སྲིན་བལ་དང་འབའ་ཞིག་
དང་ཆ་གཉིས་བསྲེ་བ་གསུམ་ལ་བསླབ་ཚིགས་གཅིག་པའི་ཡན་ལག་མ་གསུངས་ཀྱང་ཞུ་
བ་ཆུང་ཤོས་ལས་གསུམ་པོ་ལ་གསུངས་ཤིང་དེ་ཞུ་བ་ཆེ་ཤོས་ལ་ལྟོས་ན་ཤིན་ཏུ་དག་པས།
མཚོ་ཊཱིཀ་ལས་བཞི་བཅུ་རྩ་ལྔ་ཞེས་པ་ཡིག་ནོར་ཡིན་པ་འདྲའོ། །བསྒོ་བ་རྣར་གཟོན་ལ་
ཁོ་རང་གི་སྐབས་སུ་མ་གསུངས་ཀྱང་མ་གུས་པའི་སྐབས་སུ་གསུངས་སོ། །གཉིས་པ་
ཞར་ལས་བྱུང་བ་ནི། རྫས་བཀག་པ་བས་བཟང་པོ་ལ་ཡང་དེ་དང་ལྡན་པ་ཉིད་ཡིན་ནོ། །
འདྲ་བ་ལ་ཡང་ངོ་། །ཞེས་གསུངས་ཏེ། རྫས་དངོས་སུ་བཀག་པ་བས་དཀོན་ཞིང་རིན་ཆེ་
བའི་སྒོ་ནས་བཟང་པོ་ལ་ཡང་བཀག་པ་དེ་དང་ལྡན་པ་ཉིད་ཡིན་ནོ། །དེ་ཡང་ཡུལ་གང་
ན་བལ་ནག་པོ་བས་དཀར་པོ་དཀོན་ཞིང་རིན་ཆེ་བ་ཡིན་ན་བལ་དཀར་པོ་ལ་སྟན་བྱེད་ན་
སྤང་ལྟུང་བསྐྱེད་པ་ལྟ་བུའོ། །དེ་ནི་བཅས་པ་རྣམ་འཇོག་གི་དགག་བྱ་ཡོད་པར་མཚུངས་
པས་ཡིན་ནོ། །དཀོན་ཞིང་རིན་ཆེ་བའི་སྒོ་ནས་ལྟུང་བ་བསྐྱེད་པ་ནི། འདུལ་ཊཱིཀ་རིན་ཕྲེང་
ལས། སྲིན་བལ་འབའ་ཞིག་ཆ་གཉིས་དང་། །བལ་ཁུར་རྨེལ་དང་གསེར་དངུལ་ལེན། །
མངོན་མཚན་ཉོ་ཚོང་བསོད་པ་སློང༌། །ཁབ་རལ་ལས་གྱུར་བཅུ་གཅིག་གོ །ཞེས་
གསུངས་ཀྱང་། བལ་ཁུར་བ་དང་རྨེལ་བ་དང་མངོན་མཚན་དང་ཉོ་ཚོང་དང་ཁབ་རལ་
རྣམས་ལ་ངེས་པ་མེད་དོ། །དཀོན་ཞིང་རིན་ཆེ་བའི་སྒོ་ནས་རྫས་དངོས་སུ་བཀག་པ་དེ་

དང་འདྲ་བ་ལ་ཡང་ངོ་ཞེས་འདྲ་བ་ལ་ཡང་བཀག་པ་དེ་དང་ལྡན་པ་ཉིད་ཡིན་ནོ། །དེས་ན་
སྲིན་བལ་རིན་ཆེ་བ་ལ་སྟན་བྱེད་ན་སྤང་བ་ཡིན་པ་ལྟར། མོན་དར་རིན་ཆེ་བ་ལ་སྟན་བྱེད་
ན་སྤང་བའོ། །བཞི་པ་མཚན་གྱི་ཡན་ལག་ཞར་བྱུང་དང་བཅས་པ་ལ་བཞི། མདོར་བསྟན་
པ་དང་། དེ་ལས་དམིགས་བསལ་རྒྱས་པར་བཤད་པ་དང༌། དེ་དག་གི་ཞར་ལས་བྱུང་བ་
དང་། དེ་དག་གི་འཐད་པ་བསྟན་པའོ། །དང་པོ་ནི། མཚན་གྱུར་པ་ནི་དེའི་ཞིང་ཉིད་ཡིན་
ནོ། །ཞེས་གསུངས་ཏེ། མཚན་ཉིད་ཅི་འདྲ་བའི་ལྟུང་བ་ཐུན་མོང་པ་ལྔ་བཅུ་རྩ་བདུན་པོ་
གང་ཡང་རུང་བ་དཔེར་ན་དགེ་སློང་གིས་མི་གསོད་པའི་སྦྱོར་བ་བྱས་ནས་དགེ་སློང་མར་
མཚན་གྱུར་ཏེ་མཐར་ཐུག་གྲུབ་པ་ན་དངོས་གཞིའི་ལྟུང་བ་སྐྱེ་བའི་ཞིང་དང་། དེ་དག་སྐྱེས་
ཟིན་པ་གནས་པའི་ཞིང་དང༌། རྗེས་སུ་མཐུན་པའི་ཐུན་མོང་པ་དཔེར་ན་དགེ་སློང་གིས་
དབྱེན་བྱེད་པའི་ལྷག་མའི་སྦྱོར་བ་བྱེད་བཞིན་དུ་མཚན་གྱུར་ནས་དགེ་སློང་མའི་རྟེན་ལ་
མཐར་ཐུག་གྲུབ་ན་མཚན་ཕྱི་མ་དེ་སྦྱོར་བ་དང་མཐར་ཐུག་གི་ལྟུང་བ་ན་སྨད་པ་རིམ་
བཞིན་ཉེས་བྱས་དང་སྦོམ་པོའི་ཞིང་དང་། ལྟུང་བ་ཐུན་མོང་མ་ཡིན་པ་དཔེར་ན་དགེ་སློང་
གིས་བུད་མེད་ལ་རེག་པར་རྩོམ་བཞིན་མཚན་གྱུར་ནས་དགེ་སློང་མའི་རྟེན་ལ་རེག་པ་
གྲུབ་ན་མཚན་ཕྱི་མ་དེ་སྦྱོར་བ་དང་མཐར་ཐུག་གི་ལྟུང་བ་ན་སྨད་པ་རིམ་བཞིན་ཉེས་བྱས་
དང་སྦོམ་པོའི་ཞིང་དུ་གྱུར་པ་སོགས་ཕོ་མོ་ཕན་ཚུན་མཚན་གྱུར་པ་ན་མཚན་ཕྱི་མ་དེ་ནི་དེ་
ལྟར་སྦྱོར་བ་དང་མཐར་ཐུག་གི་ལྟུང་བ་དེའི་ཞིང་ཉིད་ཡིན་ནོ། །དེ་ལྟར་མདོ་འདིས་
མཚན་ཕྱི་མ་དེ་མཐར་ཐུག་པ་དང་སྦྱོར་བའི་ལྟུང་བ་ཅི་རིགས་པའི་ཞིང་ཡིན་ཞེས་སྤྱིར་
བཏང་བའི་ཚུལ་དུ་བསྟན་གྱི་མཚན་ཉིད་ཅི་འདྲ་བའི་ལྟུང་བ་ཁོ་ནའི་ཞིང་དུ་བསྟན་པར་མི་
མངོན་ཏེ། ཊཱི་ཀ་ལས། འདི་ནི་སྦྱོར་བ་དང་དངོས་གཞིའི་ལྟུང་བ་གཉིས་ཀའི་ཞིང་ཉིད་
ཡིན་ནོ་ཞེས་བྱ་བར་སྤྱིར་སྦྱོར་ཞེས་དང་། དེ་ལྟར་སྤྱིར་བཏང་བ་བྱས་ནས་དེའི་དམིགས་
ཀྱིས་བསལ་བ་བསྟན་པའི་ཕྱིར་ཞེས་མདོ་འོག་མའི་དོན་འབྱུང་བས་སོ། །དེ་ལ་སྤྱིར་དགེ་
སློང་ཕ་མ་གཉིས་ཀྱི་ཐུན་མོང་པའི་ལྟུང་བ་ནི། ཕམ་བཞི་ལྷག་མ་བདུན་དང་སྤང་ལྟུང་ནི། །

བཅུ་དགུ་ལྟུང་བྱེད་འབའ་ཞིག་བདུན་ཅུ་གཉིས། །སོར་བཤགས་གཅིག་དང་ཉེས་བྱས་
བརྒྱ་དང་བཅུ། །ཐུན་མོང་ལྟུང་བ་ཉིས་བརྒྱ་བཅུ་གསུམ་མོ། །ཞེས་གཟུང་ངོ་། །དེ་རྣམས་
ལས་སོར་བཤགས་ཡན་གྱི་བརྒྱ་དང་གསུམ་དུ་མཚན་ཉིད་ཅི་འདྲ་བའི་ལྟུང་བ་ཐུན་མོང་
པ་ལྔ་བཅུ་རྩ་བདུན་ཡོད་དེ། སྤྱོད་རྐུ་སྲོག་གཅོད་རྫུན་སྨྲ་དང་། །སྨན་དང་གཞི་མེད་བག་
ཙམ་དང་། །འཆང་འཇོག་སློང་དང་སློང་རིགས་དང༌། །རིན་ཐང་(སྦགས་པ་སློང་བ་དང)སོ་སོར་
(སྦགས་པ་སློང་བ་དང་》(གོས་རིན་)བསྐུར་བ་དང༌། །གསེར་དངུལ་(མངོན་མཚན་ཉོ་ཚོང་)སྐྱེད་གཉིས་ལྷུང་
བཟེད་འཚོལ། །འཐག་གཉིས་(ཤེས་བཞིན}རྫུན་(ལྷན་ཅིག་ཆོས་)འདོན་བདེན་སྨྲ་དང་། །ས་བོན་སྐྱེ་
འཇིག་(སྲོག་ཆགས་}འདེབས་པ་དང༌། །དགེ་འདུན་དཀོན་མཆོག་ལས་དཀོན་མཆོག་གཞན་གཉིས་ཀྱི་དོན་དུ)རིམ་གཉིས་(མུ་
སྟེགས་པའི་)འདུག་གནས་ཕྱེ་(ལ་སོགས་པ་ལྷུང་བཟེད་དོ་གསུམ་ལྷག་ལེན)དང་ནི། །སྤངས་ཟ་དུས་མིན་(པར་ཕྱི་དྲོ་ཟས་
ཟ་དང་}{བྱིན་ལེན་མ་བྱས་པ་)ཁ་ནས་མིད། །(སྲོག་ཆགས་དང་བཅས་པའི) ཆུར་སྤྱོད་གཅེར་བུ་དམག་གསུམ་མེ། །
(བསྙེན་པར་མ་རྫོགས་པ་དང་)ནུབ་ལྷག་ཁ་(མ)བསྒྱུར་རིན་ཆེན་རེག །ཁྲུས་བྱེད་དུད་འགྲོ་(གསོད་པ་དང་}
{ཆུར་》རྩེ་སྦེད་དང་། །གཞི་མེད་(ལྷག་མས་སྐུར་འདེབས་དང་}རྐུན་མ་{དང་ལྷན་ཅིག}ལམ་འགྲོ་དང་། །ས་རྐོ་
མགྲོན་(གཉེར་རིང་འདུག)དང་(སངས་རྒྱས་ཀྱི་གསུང་ལ}མ་གུས་དང༌། །ཆང་འཐུང་དུས་མིན་{པ་ཕྱི་དྲོར་གྲོང་འགྲོ་
དང་}ཟས་བཅས་(ཀྱི་སྡོམ་བསྡུས་ཕྱི་དྲོ་གྲོང་རྒྱུ)དང༌། །སྐྱ་རེངས་(མ་ཤར་བར་རྒྱལ་པོའི་ཕོ་བྲང་དུ་འགྲོ་བ་དང་)ཁབ་རལ་
གདིང་(བ་དང་)གཡན་(དགབ་ཚད་ལྷག)དང༌། །བདེ་གཤེགས་གོས་བཅས་ལྔ་བཅུ་བདུན། །ཞེས་
གཟུང་ངོ༌། །དེ་ལ་རིམ་གཉིས་ཀྱི་ཕྱོགས་གཅིག་དགེ་འདུན་ལས་དཀོན་མཆོག་གཞན་
གཉིས་ཀྱི་དོན་དུ་བརྩིགས་པའི་ཆ་ནས་ཀུན་མཁྱེན་བུ་སོགས་ཀྱིས་བགྲངས་པ་ལྟར་
འདིར་བགྲངས་ཤིང་། མ་གུས་པའི་ཡང་ཕྱོགས་གཅིག་སངས་རྒྱས་ཞལ་བཞུགས་པའི་
དུས་སུ་སངས་རྒྱས་ཀྱི་བཀའ་ལ་མ་གུས་པ་ལྟུང་བྱེད་ཡིན་པས་དེའི་ཆ་ནས་འདིར་
བགྲངས་པ་དང་། ཟས་བཅས་ཀྱི་ཕྱོགས་གཅིག་ཕྱི་དྲོར་གྲོང་འགྲོ་བགྲངས་པ་དང་། སྦེད་
པ་ནི་ཞུ་བར་ཕ་མ་ཕན་ཚུན་ལ་ཉེས་བྱས་སུ་གསུངས་ཀྱང་དེ་ནི་སྦྱོར་བའི་དུས་ཀྱི་ཉེས་
བྱས་ལ་དགོངས་པར་མཚོ་ཊིཀ་ཏུ་གསུངས་པ་ལྟར་ཡིན་ཞིང་དེ་ལུང་རྣམ་འབྱེད་དང་སོ་

སོར་ཐར་པ་དང་མདོ་རྩ་འགྲེལ་ལས་རབ་བྱུང་སྤྱིས་བསྐྱེད་དུ་གསུངས་པས་འདིར་
བགྲངས་པ་ཡིན་ནོ། །གཞན་ཡང་ཉེས་བྱས་བརྒྱ་དང་བཅུ་གཉིས་ལས་མ་བསྒོ་བར་སྟན་
ལ་འདུག་པ་དང་རྩྭ་སྔོན་དུ་མི་གཙང་བ་འདོར་བ་གཉིས་པོ་མ་གཏོགས་གཞན་བརྒྱ་དང་
བཅུ་ཐུན་མོང་ངོ༌། །མཚོ་ཊཱིཀ་ལས་མ་གུས་པ་ཕྱོགས་གཅིག་ཡིན་པས་མ་བགྲངས་ཤིང་།
དེ་བཞིན་དུ་སྦེད་པ་ཡང་མ་བགྲངས་མོད། འོན་ཀྱང་དེའི་རྒྱུ་མཚན་མཁས་པ་འགས་ལུང་
ཞུ་བར་ཕ་མ་ཕན་ཚུན་ལ་ཉེས་བྱས་སུ་གསུངས་པས་ཞུ་བའི་དགོངས་པ་ལྟར་བྱས་ནས་
མཚོ་ཊིཀ་ཏུ་མ་བགྲངས་པ་ཡིན་པར་གསུངས་ཀྱང་། སྦེད་པ་དེ་མཚོ་སྣ་པ་ཁོང་གི་ལུགས་
ལ་ཡང་རབ་བྱུང་སྤྱིས་བསྐྱེད་དུ་འདོད་ཅིང་ཞུ་བར་ཉེས་བྱས་སུ་གསུངས་པ་དེ་སྦྱོར་ལྟུང་
ལ་དགོངས་པར་གསུངས་པས་རྒྱུ་མཚན་གཞན་ཡོད་མེད་བརྟག་པར་བྱའོ། །ཤིང་གཅོད་
པ་མཚན་ཉིད་ཅི་འདྲ་བའི་ལྟུང་བ་ཡིན་པར་ཞུ་བར་དངོས་སུ་གསུངས་ཤིང་ས་བོན་
འཇོམས་པ་ལ་མདོར་བསྡུས་སྦྱར་དགོས་པས་དངོས་དང་མདོར་བསྡུས་ཀྱི་ལྟུང་བ་དེ་
གཉིས་ཐ་དད་དུ་བགྲངས་ནས་ལྔ་བཅུ་རྩ་དྲུག་དུ་བྱས་སོ། །མཚན་ཉིད་ཅི་འདྲ་བའི་ལྟུང་
བ་ཐུན་མོང་པ་ཞེས་བརྗོད་པའི་དོན་ནི་དགེ་སློང་ཕ་མ་གང་རུང་གི་རྟེན་ལ་སྦྱོར་བ་བྱས་
ནས་མཚན་གྱུར་པའི་རྟེན་ལ་མཐར་ཐུག་གྲུབ་ན་ཡང་དངོས་གཞི་རྫོགས་པར་བསྐྱེད་ལ།
དགེ་སློང་ཕ་མ་གང་རུང་གི་རྟེན་ལ་སྦྱོར་དངོས་གཉིས་ཀ་རྫོགས་པར་གྲུབ་ནས་མཚན་
གྱུར་ན་ཡང་སྔ་མའི་རྟེན་ལ་བྱུང་བའི་ལྟུང་བ་མཚན་ཉིད་ཅི་འདྲ་བ་ཕྱི་མའི་རྟེན་ལ་སོ་ན་
གནས་པར་འགྱུར་བའི་རྒྱུ་མཚན་གྱིས་མཚན་ཉིད་ཅི་འདྲ་བ་ཞེས་བརྗོད་པ་དང་། དགེ་
སློང་ཕ་མ་གཉིས་ཀའི་རྟེན་ལ་ལྟུང་བ་ཆེ་ཆུང་མཉམ་པ་ཐུན་མོང་དུ་བཅས་ལ་ཡུལ་ཡང་
ཐུན་མོང་དུ་གྱུར་པས་ན་ཐུང་མོང་པ་ཞེས་བརྗོད་དོ། །འོན་ཀྱང་ལྟུང་བ་འདི་རྣམས་དགེ་
སློང་ཕ་མ་གང་རུང་གི་རྟེན་ལ་སྦྱོར་བ་བྱས་ནས་མཚན་གྱུར་པའི་རྟེན་ལ་མཐར་ཐུག་གྲུབ་
ན་དངོས་གཞི་རྫོགས་པའི་ཁྱབ་པ་ནི་མེད་དེ། དེའི་བར་དུ་མཚན་ལན་གསུམ་པར་གྱུར་
པ་དང་། བར་དུ་བསམ་པ་ལོག་ཅིང་སྦྱོར་བ་བཏང་བ་སོགས་ཡོད་པའི་ཕྱིར་རོ། །གཉིས་

པ་དེ་ལས་དམིགས་བསལ་རྗེས་སུ་མཐུན་པའི་ཐུན་མོང་པ་དང་ཐུན་མིན་རྣམས་ཅིར་
འགྱུར་རྒྱས་པར་བཤད་པ་ནི། དེ་ལྟར་སྦྱོར་བ་དང་མཐར་ཐུག་གི་ལྟུང་བ་ཅི་རིགས་པའི་
ཞིང་མཚན་ཕྱི་མ་དེ་ཡིན་ནོ་ཞེས་སྤྱིར་བཏང་ནས་གང་གི་ཞིང་གང་ཡིན་པ་དམིགས་ཀྱིས་
བསལ་ཏེ་བྱེ་བྲག་ཏུ་བསྟན་པ་ནི། རྗེས་སུ་མཐུན་པ་མིང་ཙམ་གྱི་ཐུན་མོང་པ་རྣམས་དང་།
དགེ་སློང་ཕ་མའི་ལྟུང་བ་ཐུན་མོང་མིན་པ་རྣམས་ཀྱི་དངོས་གཞི་རྫོགས་པ་ལ་ནི་མཚན་དེ་
ཉིད་ལ་སྦྱོར་བ་བྱས་ཤིང་། མཚན་དེ་ཉིད་ལ་མཐར་ཐུག་གྲུབ་པ་དགོས་ཏེ། དེ་ལྟ་མིན་ན་
ན་སྨད་པ་དང་མེད་པ་ལ་སོགས་པར་འགྱུར་བའི་ཕྱིར། དེ་ལ་རྗེས་སུ་མཐུན་པའི་ཐུན་
མོང་པའི་ལྟུང་བ་ཕལ་ཆེ་བ་རྣམས་ཕྱོགས་གཅིག་ཏུ་བསྡུ་ན། རྗེས་སུ་མཐུན་པའི་ཐུན་མོང་
ཞེ་དགུ་སྟེ། །བསྒོ་བ་ལས་གྱུར་(པའི་ལྷག་མ}བཞི་དང་འབྲལ་བ་དང་། །འཁྲུར་འཇུག་པ་དང་
ལེན་དང་བྱིན་འཕྲོག་དང༌། །བསྔོས་པ་བསྒྱུར་བ་དང་ནི་གསོག་འཇོག་དང་། །རྫུན་སྨྲ་
འདོན་དང་མི་ཆོས་བླ་མ་སྟེ། །འདི་གསུམ་མ་གཏོགས་བཅུ་པ་དང་པོ་དང་། །(ཞལ་ཏ་པ)འཕྱ་
བ་བསྒོ་{བ་རྣར་གཟོན)དང་ཁྲི་(སོག་ས་གནས་མལ་མ་བསྡུས་པ་》དང་གདིང་བ་(མ་བསྡུས)དང༌། །ཕྱིས་གནོན་(དང་
རྩ་བ་)འབྱུང་བ་(དགེ་དུན་གྱི་དོན་དུ)རིམ་གཉིས་རྩིག་པ་དང་། །སྤངས་པ་ལ་སྟོབས་འདུས་ཤིང་ཟ་
བ་དང༌། །གསོག་འཇོག་(ཟ་བ)དང་ནི་བརྡེག་དང་གཟས་པ་དང་། །(མཚན་མཐུན་གྱི་ལྷག་མའི་གནས་
ངན་ལེན་(འཆབ་པ》དང་བདེ་(སྟེ་ཟན་གཅོད་པ)དང་འདུན་པ་{ཕྱིར་བསྒྱུར་)དང༌། །སྡིག་ལྟ་འཛིན་དང་
སྤངས་པའི་རྗེས་ཕྱོགས་དང་། །དགེ་ཚུལ་བསྙིལ་བ་སྡུད་དང་འགྱོད་པ་{བསྐྱེད་པ)དང་། །།
སོར་མོ་(སྟེ་ག་ག་ཚིལ་བྱེད་པ་)དང་ནི་བུད་མེད་(དང་}ལྷན་ཉལ་དང་། །དངངས་བྱེད་སྐྱེས་པ་མེད་
པར་ལམ་འགྲོ་དང༌། །བསླབ་པ་ཉེར་འཇོག་སྤོང་དང་འཐབ་པ་(སྟེ་ཉན་རྣ་བྱེད་པ)དང་། །(ལས་ཀྱི་
གནས་ནས}མི་སྨྲ་འགྲོ་དང་(དགེ་འདུན་དང་ཞལ་ཏ་པའི་གསུང་ལ}མ་གུས་ཟས་བཅས་(ཀྱི་སྡོམ་བསྡུས་སྔ་དྲོ་མཚན་མཐུན་དགེ་
འདུན་རང་གི་ངོར་སྤྱན་དྲངས་ནས་སྦྱིན་བདག་ལ་མ་བསྒོས་པར་གྲོང་རྒྱུ་བ}དང་། །ད་གདོད་(ཤེས་སོ) ཁྲི་(ནང་ཚད་ལྷག་དང་} {ཤིང་བལ་}
བརྡལ་(སོར་བཤགས་གསུམ་པ)སེང་གེ་ལས་གྱུར་པའོ། །ཞེས་གཟུང་ངོ༌། །འབྲལ་བ་དང་གསོག་
འཇོག་བྱེད་པ་གཉིས་དེ་ལྟར་མཚོ་ཊིཀ་སོགས་འདུལ་འགྲེལ་ཕལ་ཆེ་བར་འདིར་བགྲངས་

པའི་རྒྱུ་མཚན་ལ་འདུལ་འཛིན་འགས་མཚན་གྱུར་ཚེ་ཆོས་གོས་ཀྱི་བྱིན་རླབས་དང་གསོག་
འཇོག་གི་རྒྱུ་བྱིན་ལེན་ཞིག་པའི་རྒྱུ་མཚན་གྱིས་ཡིན་པར་གསུངས་སོ། །དེ་ཡང་ཞུ་བ་ཆེ་
ཤོས་ལས། དགེ་སློང་གིས་མཚམས་ཀྱི་ནང་དུ་ཆོས་གོས་བཞག་སྟེ་མཚམས་ཀྱི་སླད་རོལ་
ཏུ་སྐྱ་རེངས་ཤར་བ་དང་། མཚན་འཕོས་ཏེ་དགེ་སློང་མར་གྱུར་ན་ཅིར་འགྱུར། སྤང་བའི་
ལྟུང་བར་འགྱུར་རོ་ཞེས་དང་། དགེ་སློང་མས་མཚམས་ཀྱི་ནང་དུ་ཆོས་གོས་བཞག་ལ་
མཚམས་ཀྱི་སླད་རོལ་ཏུ་སྐྱ་རེངས་ཤར་བ་དང་མཚན་འཕོས་ཏེ་དགེ་སློང་དུ་གྱུར་ན་ཅིར་
འགྱུར། སྤང་བའི་ལྟུང་བར་འགྱུར་རོ། །ཞེས་སྐྱ་རེངས་ཤར་བའི་རྗེས་སུ་མཚན་གྱུར་ན་
སྤང་བའི་ལྟུང་བར་གསུངས་པའི་ཤུགས་ཀྱིས་སྐྱ་རེངས་མ་ཤར་བའི་གོང་དུ་མཚན་གྱུར་ན་
བྱིན་རླབས་ཞིག་པས་ལྟུང་བ་མི་བསྐྱེད་པར་བསྟན་པར་གསུངས་པ་དང་། ཞུ་བ་ཆུང་ཤོས་
ལས། དགེ་སློང་གིས་དགུང་བདུན་པའི་སྨན་ཞིག་རྙེད་ནས་དགུང་བདུན་ལས་འདས་
པར་བགྱིད་པ་ལས་མཚན་གྱུར་ཏེ། དགེ་སློང་མར་རེད་ན་ཅིར་འགྱུར། སྤང་བའི་ལྟུང་
བྱེད་དུ་འགྱུར་རོ། །དགེ་སློང་མས་དགུང་བདུན་པའི་སྨན་ཞིག་རྙེད་ནས་དགུང་བདུན་
ལས་འདས་པར་བགྱིད་པ་ལས་མཚན་གྱུར་ཏེ། དགེ་སློང་དུ་རེད་ན་ཅིར་འགྱུར། སྤང་
བའི་ལྟུང་བྱེད་དུ་འགྱུར་རོ། །ཞེས་གསུངས་པ་དེ་ཡང་སྤང་ལྟུང་དེ་བྱུང་ཟིན་པའི་རྗེས་སུ་
མཚན་གྱུར་པའི་དབང་དུ་བྱས་པར་གསུངས་སོ། །རིམ་གཉིས་ཀྱི་ཕྱོགས་གཅིག་མཚན་
མཐུན་གྱི་དགེ་འདུན་གྱི་དོན་དུ་གནས་བརྩིག་པ་འདིར་བགྲངས་པ་དང་། མ་གུས་པའི་
ཕྱོགས་གཅིག་དགེ་འདུན་དང་ཞལ་ཏ་པའི་གསུང་ལ་མ་གུས་པ་འདིར་བགྲངས་པ་དང༌།
གྲོང་རྒྱུའི་ཕྱོགས་གཅིག་སྔ་དྲོར་ཟས་དང་བཅས་པའི་ཁྱིམ་དུ་མཚན་མཐུན་གྱི་དགེ་འདུན་
སྤྱན་དྲངས་བའི་སྔ་དྲོ་གྲོང་རྒྱུ་འདིར་བགྲངས་པ་ཡིན་ནོ། །འདིར་རྗེས་སུ་མཐུན་པའི་ཐུན་
མོང་པའི་ལྟུང་བྱེད་སོ་བརྒྱད་བགྲངས་ཤིང་། མཚོ་ཊིཀ་ལས་རྗེས་སུ་མཐུན་པའི་ཐུན་མོང་
པའི་ལྟུང་བྱེད་ལ་སོ་བདུན་ཙམ་དུ་གསུངས་པ་ནི་རིམ་གཉིས་དང་ཟས་བཅས་གཉིས་
ཕྱོགས་གཅིག་གི་ཆ་ནས་མཚན་ཉིད་ཅི་འདྲ་བའི་ལྟུང་བ་ཡིན་པས་དེ་གཉིས་རྗེས་མཐུན་

གྱི་ལྟུང་བར་མ་བྱས་པར་དེའི་ལྷག་མ་སོ་དྲུག་གི་སྟེང་དུ་སྦེད་པ་བསྣན་ནས་རྗེས་སུ་མཐུན་
པའི་ཐུན་མོང་བའི་ལྟུང་བྱེད་སོ་བདུན་དུ་བྱས་པ་ཡིན་ནོ། །དེ་རྣམས་ཀྱི་སྟེང་དུ་གུང་ཐང་
བློ་གྲོས་ཀྱི་འདུལ་འགྲེལ་ལས། རང་གི་ཁ་དང་བཤང་ལམ་དུ་གཞན་གྱིས་བཅུག་པ་དང་
དུ་བླངས་པ་ལས་གཞན་པའི་ཕམ་པ་དང་པོ་དང་། མ་དག་པ་ལ་སྐུར་བའི་ལྷག་མ་གཉིས་
དང་། ཕུལ་དགུ་ཤོང་བ་ལས་ཆེ་བ་དང་ཆུང་བ་འཚོལ་བ་དང་། ཕའི་དོ་གསུམ་ལྷག་ལེན་
ལ་ཅི་འདྲ་བས་ཁྱབ་ཀྱང་མའི་ཕུལ་བཞི་ཤོང་ངམ་འགྲེང་ཙམ་གསུམ་ལས་ལྷག་བླངས་པ་
དང༌། མ་དག་པ་ལ་ལྷག་མའི་སྐུར་བ་དང་། གོས་ལྕི་ཡང་གང་ཡང་རུང་བ་ཕས་འཆང་བ།
འཇོག་པ། སློང་བ་སོགས་(སློང་རིགས་དང་སྤགས་པ་སློང་བ་དང་སོ་སོ་ནས་སྤགས་པ་སློང་བ་དང་བསྐུར་བ་དང་}ལྔ། འཐག་པ་གཉིས། སྦེད་པ། གདིང་བ་དང་གཡན་པ་དགབ་པ་ཚད་ལྷག་གཉིས། བདེ་བར་
གཤེགས་པའི་ཆོས་གོས་བྱེད་པ་བཅས་བཅུ་གསུམ་དང༌། ཕས་གསོག་འཇོག་ལག་ཉ་
སོགས་དང་འབྲེལ་བའི་ཟས་ཟ་བ་ལས་འདུག་གནས་དུས་མིན་བྱིན་ལེན་མ་བྱས་པར་ཟ་
བ་གཅེར་བུར་སྦྱིན་པ་མགྲོན་གཉེར་རིང་འདུག་སྟེ་ཟ་བ་ལྔ་རྣམས་མིང་ཙམ་དུ། མཚོ་ཊིཀ་
ལས། དམིགས་བསལ་ནི། ཞེས་པ་ནས། ཡན་ལག་ཐུན་མོང་མ་ཡིན་ནོ། །ཞེས་དང་། །
རིན་ཕྲེང་ལས། ཕལ་ཆེ་བའི་ཆ་ནས་བཤད་དོ་ཞེས་ཅི་འདྲ་བར་གསུངས་པ་ཕལ་ཆེ་བའི་
ཆ་ནས་ཡིན་པར་གསུངས་པས་བསྟན་ཏོ། །ཞེས་གསུངས་སོ། །དེ་ཡང་མ་དག་པ་ལ་སྐུར་
བའི་ལྟུང་བ་གསུམ་བགྲངས་པའི་རྒྱུ་མཚན་ནི་མ་དག་པ་ལ་སྐུར་འདེབས་ཀྱི་ཡུལ་མཚན་
མཐུན་དགོས་པར་གནམ་རྩེད་ལྡང་མར་གསུངས་པས་ཡིན་ལ། ཕུལ་དགུ་ཤོང་བ་བས་ཆེ་
བའམ་ཆུང་བའི་ལྷུང་བཟེད་འཚོལ་བ་རིམ་བཞིན་དགེ་སློང་མ་དང་ཕ་ལ་ཚད་དང་ལྡན་
པའི་ཡན་ལག་མ་ཚང་བའི་ཕྱིར་ན་མི་བསྐྱེད་པས་འདིར་བགྲངས་པ་དང་། གོས་ལྕི་ཡང་
གང་རུང་འཆང་འཇོག་བྱེད་པ་སོགས་ནི་ཕ་ལ་སྤང་ལྟུང་བསྐྱེད་ཀྱང་མ་ལ་གོས་རུང་བའི་
ཡན་ལག་མ་ཚང་བས་མི་བསྐྱེད་པས་བགྲངས་པ་དང༌། ཕས་གསོག་འཇོག་ལག་ཉ་
སོགས་དང་འབྲེལ་བའི་ཟས་འདུག་གནས་སུ་ཟ་བ་སོགས་ཀྱིས་ཕ་ལ་རུང་བའི་ཡན་ལག་

མ་ཚང་བའི་ཕྱིར་ལྟུང་བ་དངོས་གཞི་མི་བསྐྱེད་ཀྱང་མ་ལ་དེ་དག་གསོག་འཇོག་དང་ལག་
ཉ་སོགས་སུ་མི་འགྱུར་བས་ན་བསྐྱེད་པས་འདིར་བགྲངས་པ་ཡིན་ནོ། །དེ་ལ་རྗེས་སུ་
མཐུན་པ་མིང་ཙམ་གྱི་ཐུན་མོང་པ་ཞེས་བརྗོད་པའི་དོན་ནི་དགེ་སློང་ཕ་མ་གཉིས་ཀའི་རྟེན་
ལ་ཐུན་མོང་དུ་བཅས་ཤིང་ལྟུང་བ་ཆེ་ཆུང་མཉམ་པར་བཅས་ལ། ཡུལ་ལ་སོགས་པ་ཅི་
རིགས་ཐུན་མོང་མ་ཡིན་པའི་རྒྱུ་མཚན་གྱིས་བརྗོད་པར་གསུངས་སོ། །དགེ་སློང་གི་ལྟུང་
བ་ཐུན་མོང་མིན་པ་ནི། དགེ་སློང་ཐུན་མིན་བཞི་བཅུ་སྟེ། །འབྱིན་རེག་འཁྲིག་ཚིག་བསྙེན་
བཀུར་བསྔགས། །ཁང་པ་དང་ནི་ཁང་ཆེན་དང་། །སྲིན་བལ་འབའ་ཞིག་ཆ་གཉིས་དང་། །
ལོ)དྲུག་དང་མཐོ་གང་(གིས་མ་གླན་པ་དང་)ལམ་(དུ་བལ་འཁུར་བ)དང་ནི། །(བལ}འཁྲུ་(ལྷུང་བཟེད་ཟུང་}
འཆང་བརྟད་(བྱུང་དང་)དགོན་(འབྲལ་དང་རས་ཆེན་དང་། །སྐྱོད་དང་(མ་བསྐོས་》ཆོས་སྟོན་ཉི་ནུབ་
དང༌། །ཟས་(ཅུང་སྐུར་འདེབས)དང་(གོས་བཟོ་གོས་སྦྱིན་ཏེ}ཆོས་གོས་གཉིས་དག་དང་། །དོན་མཐུན་(ལམ་
འགྲོ་དང་གྲུ་{རུ་ལྷན་གཅིག་འགྲོ)དང་དབེན་པ་{རུ་འདུག་འགྲེང་}གཉིས། །སྦྱོར་བཅུག་ཡང་ཡང་བསོད་པ་
དང་། །ཉལ་སར་འདུག་འགྲེང་གདེང་མེད་(པར་ལོངས་)སྤྱོད། །ཉི་ཤུ་མ་ལོན་(བསྙེན་རྫོགས་དང་
རས་ཆེན་(ཚད་ལྷག)དང་། །(སོར་བཤགས་དང་པོ་)གྲོང་དང་(གཉིས་པ་)ཁྱིམ་གཞན་(བཞི་པ་)དགོན་པ་དང་། །
མ་བསྒོས་སྟན་ལ་འདུག་པ་དང་། །རྩྭ་སྔོན་མི་གཙང་འདོར་བའོ། །ཞེས་གཟུང་ངོ༌། །མ་
ལ་ཐུན་མིན་བརྒྱ་དང་ལྔ་བཅུ་གཅིག །ཕམ་པ་བཞི་དང་ལྷག་མ་བཅུ་གསུམ་དང༌། །སྤང་
ལྟུང་བཅུ་བཞི་ལྟུང་བྱེད་བརྒྱ་རྩ་བརྒྱད། །སོར་བཤགས་བཅུ་དང་བསླབ་བྱ་གཉིས་དག་གོ །
ཞེས་གཟུང་ངོ་། །དེ་དག་ནི་ཕ་མ་གཉིས་ལ་ལྟུང་བ་ཆེ་ཆུང་སོགས་མི་མཉམ་པར་བཅས་
པས་ན་ཐུན་མིན་ནོ། །དེ་ལྟར་ལྟུང་བ་ཐུན་མོང་དང་ཐུན་མིན་གྱི་རྣམ་གཞག་སྡོམ་དུ་བྱས་
པ་དེ་དག་མའི་སོ་སོར་ཐར་པ་དང་མདོ་རྩ་འགྲེལ་གྱི་དགོངས་པ་ལྟར་བཤད་པ་ཡིན་ནོ། །
དེ་ལྟ་བུའི་རྗེས་སུ་མཐུན་པའི་ཐུན་མོང་པ་དང་ཐུན་མོང་མིན་པ་དེ་རྣམས་མཚན་སྔ་མ་ལ་
སྦྱོར་བ་བྱས་ནས་མཚན་ཕྱི་མར་མཐར་ཐུག་གྲུབ་པ་སོགས་ལ་ཅིར་འགྱུར་བ་ལ་ལྔ་སྟེ།
སྦྱོར་ལྟུང་ཆུང་བ་ལས་ཆེ་བར་མི་འགྱུར་བ་དང་། མཐར་ཐུག་གི་ལྟུང་བ་ཆེ་བ་ལས་ཆུང་

བར་འགྱུར་བ་དང་། ཆུང་བ་སོ་ན་གནས་པ་དང༌། སྦྱོར་མཐར་གྱི་ལྟུང་བ་མེད་པ་ལས་
ཡོད་པར་མི་འགྱུར་བ་དང་། ཡོད་པ་ལས་མེད་པར་འགྱུར་བའོ། །དང་པོ་ནི། ན་སྨད་
པའི་དོན་གྱི་སྦྱོར་བ་གང་ཡིན་པ་ཉིད་ལས་སོ། །ཞེས་གསུངས་ཏེ། དགེ་སློང་གིས་ཆགས་
སེམས་ཀྱིས་སྐྱེས་པ་ལ་རེག་ན་སྦྱོར་བ་ལ་ཉེས་བྱས་དང་། མཐར་ཐུག་ལ་སྦོམ་པོ་འབྱུང་
ཞིང་། དགེ་སློང་མས་ཆགས་སེམས་ཀྱིས་སྐྱེས་པ་ལ་རེག་ན་སྦྱོར་བ་ལ་སྦོམ་པོ་དང༌།
མཐར་ཐུག་ལ་ཕམ་པར་འགྱུར་བ་དེ་གོ་བར་བྱས་ནས། མཚན་གཞན་དགེ་སློང་མའི་རེག་
ཕམ་ལྟ་བུ་ལ་ལྟོས་ཏེ་ན་སྨད་པའི་སྦོམ་པོའི་དོན་གྱི་སྦྱོར་བ་དགེ་སློང་གིས་སྐྱེས་པ་ལ་རེག་
པར་རྩོམ་པ་ལྟ་བུ་གང་ཡིན་པ་ཉིད་བྱེད་བཞིན་པ་ལས་སོ་ཞེས་བྱེད་བཞིན་པ་ལས་དགེ་
སློང་མཚན་གྱུར་ན་སྦྱོར་ལྟུང་ཆེར་མི་འགྲོ་བར་ན་སྨད་པའི་དོན་གྱི་སྦྱོར་བ་ཉེས་བྱས་ཉིད་
ཀྱི་ཞིང་ཉིད་ཡིན་ནོ། །མཚན་གྱུར་ཏེ་མཐར་ཐུག་གྲུབ་པའི་ཚེ་རེག་པའི་སྦོམ་པོའི་དངོས་
གཞི་འབྱུང་གི་ཕམ་པར་མི་འགྱུར་བར་ཏཱི་ཀ་སོགས་ལས་གསུངས་སོ། །དེ་ལྟར་མདོ་
འདིས་དངོས་སུ་སྦྱོར་བ་བྱེད་པ་ལ་དོགས་པ་བཅད་པ་ཡིན་ཏེ། མདོ་སྔ་མའི་ཊི་ཀ་ལས།
འོག་གི་མདོ་ལས་ན་སྨད་པའི་དོན་གྱི་སྦྱོར་བ་གང་ཡིན་པ་ཉིད་ལས་སོ་ཞེས་འབྱུང་བ་དེའི་
ཡུལ་ནི་སྦྱོར་བའི་ལྟུང་བའི་ཞིང་ཉིད་ཡིན་པར་བསྟན་ཏོ། །ཞེས་གསུངས་པས་སོ། །དེ་
ཡང་ལྟུང་བ་ཆུང་ཤོས་བསྐྱེད་པའི་མཚན་ལ་སྦྱོར་བ་བྱེད་བཞིན་དུ་མཚན་གྱུར་ན་བཅས་པ་
ཆེར་སོང་ཡང་ཐམས་ཅད་དུ་ལྟུང་བ་སྦྱོར་ལྟུང་ཆུང་བ་དེ་ཉིད་ཆེ་བར་མི་འགྱུར་བར་སོ་ན་
གནས་ཞེས་དངོས་སུ་བསྟན་ཏོ། །ཤུགས་ལ་ལྟུང་བ་ཆེ་ཤོས་བསྐྱེད་པའི་མཚན་ཅན་དགེ་
སློང་མས་ཆགས་སེམས་ཀྱིས་སྐྱེས་པའི་ལུས་ལ་རེག་པའི་སྦྱོར་བ་བྱེད་བཞིན་པའི་ངང་
ནས་སྦྱོར་ལྟུང་སྦོམ་པོ་བྱུང་རྗེས་དགེ་སློང་མ་མཚན་གྱུར་ཏེ་སྐྱེས་པ་གཞན་གྱི་ལུས་ལ་རེག་
པ་གྲུབ་ན་སྦྱོར་ལྟུང་ཆེ་བ་དེ་ཉིད་ཆུང་བ་ཉེས་བྱས་སུ་འགྱུར་བར་བསྟན་ཏེ། ཊཱི་ཀ་ལས།
ལྷག་པའི་དོན་གྱི་སྦྱོར་བ་ལས་མཚན་གྱུར་པ་ལ་ནི་ལྟུང་བ་ན་སྤྱད་པར་འབྱུང་བར་འགྱུར་
གྱི་ཞེས་སོགས་གསུངས་པས་སོ། །དེས་ན་མདོ་འདི་སྦྱོར་དངོས་ཀྱི་བར་དུ་མཚན་གྱུར་

པས་བཅས་པ་ཆེ་ཆུང་མི་འདྲ་བ་ཐམས་ཅད་ལ་སྦྱོར་དགོས་ལ་མཚན་ཉིད་ཅི་འདྲ་བ་
རྣམས་དང་མཚན་ཕྱི་མར་ལྟུང་མེད་དུ་འགྱུར་བ་རྣམས་ལ་མི་སྦྱོར་རོ། །གཉིས་པ་མཐར་
ཐུག་གི་ལྟུང་བ་ཆེ་བ་ལས་ཆུང་བར་འགྱུར་བ་ནི། བྱས་པ་ནི་དེ་ཉིད་ཡིན་ནོ། །ཞེས་
གསུངས་ཏེ། ལྟུང་བ་ཆེ་ཤོས་བསྐྱེད་པའི་མཚན་ལ་ལྟུང་བ་གང་ཞིག་བྱས་ཟིན་ནས་མཚན་
གྱུར་ན་མཚན་སྔ་མའི་ལྟུང་བ་ཆེན་པོ་དེ་མིན་པར་མཚན་ཕྱི་མའི་ལྟུང་བའི་རིགས་གང་
ཡིན་པ་དེ་ཉིད་ཡིན་ནོ་ཞེས་བསྟན་པ་ནི། དཔེར་ན་དགེ་སློང་མ་རེག་པའི་ཕམ་པ་རྫོགས་
པར་བྱས་པ་དེ་དགེ་སློང་ཕར་མཚན་གྱུར་ན་སྔར་གྱི་རེག་པའི་ཕམ་པ་དེ་ནི་མཚན་ཕྱི་མ་དེ་
ལ་གང་འདུག་གི་ལྟུང་བ་ན་སྨད་དུ་གྱུར་པ་ཡིན་པས་རེག་པའི་ལྷག་མར་གཏོགས་པའི་ཁ་
ན་མ་ཐོ་བ་ན་སྨད་པ་སྦོམ་པོ་དེ་ཉིད་ཡིན་ནོ། །གཞན་ཡང་དགེ་སློང་མ་ལུས་བཀན་གྱི་
ཕམ་པ་བྱུང་ཟིན་མཚན་གྱུར་ན་དགེ་སློང་ལ་མི་ཚངས་སྤྱོད་ཕམ་དུ་གཏོགས་པའི་སྦོམ་
པོར་འགྱུར་བ་དང་། དེ་བཞིན་དུ་འཆབ་ཕམ་ཉེས་བྱས་དང་། བཟློག་ཕམ་སྤང་བ་རྗེས་
ཕྱོགས་ཀྱི་ལྟུང་བྱེད་དང་། འབྱིན་ལྷག་ལྟུང་བྱེད་དང༌། བསོད་སློང་སོར་བཤགས་སུ་
འགྱུར་བ་དང་། ཁང་ལྷག་ཉེས་བྱས་སུ་འགྱུར་བ་སོགས་གཞན་ལ་སྦྱར་བར་བྱའོ། །མདོ་
འདིས་ནི་དངོས་སུ་མཐར་ཐུག་གི་ལྟུང་བ་ལ་དོགས་པ་བཅད་པ་སྟེ། སྐབས་གོང་དུ་ཁྲི་ཀ་
ལས། དེའི་འོག་མའི་མདོ་ལས། བྱས་པ་ནི་དེ་ཉིད་ཡིན་ནོ་ཞེས་འབྱུང་བ་དེའི་ཡུལ་ནི་
དངོས་གཞིའི་ལྟུང་བའི་ཞིང་ཉིད་ཡིན་པར་སྟོན་ནོ་ཞེས་སོགས་གསུངས་པས་སོ། །དེ་ཡང་
མཚན་སྔ་མར་དངོས་གཞིའི་ལྟུང་བ་ཆེ་བ་བྱུང་ཟིན་ནས་མཚན་གྱུར་པས་བཅས་པ་ཆུང་དུ་
སོང་ན་ཐམས་ཅད་དུ་སྔར་གྱི་ལྟུང་བ་ཆུང་དུ་འགྱུར་རོ་ཞེས་དོགས་པ་བཅད་པའོ། །
གསུམ་པ་ཆུང་བ་སོ་ན་གནས་པ་ནི། ན་སྨད་པ་ནི་རང་གི་ཉིད་དོ། །ཞེས་གསུངས་ཏེ། འོ་
ན་མཚན་མ་གྱུར་པའི་གནས་སྐབས་སུ་ཁ་ན་མ་ཐོ་བ་གང་གི་དངོས་གཞི་རྫོགས་པར་བྱས་
པའི་ཁ་ན་མ་ཐོ་བ་དེ་ནི་ཕྱིས་མཚན་གྱུར་ན་མཚན་ཕྱི་མ་དེ་ལ་གང་འདུག་གི་ལྟུང་བ་ཡིན་
པར་ངེས་སམ་ཞེ་ན། ངེས་པ་མེད་དེ། མཚན་མ་གྱུར་པའི་གནས་སྐབས་སུ་མཚན་གཞན་

གྱི་དངོས་གཞི་ལ་ལྟོས་ཏེ་ལྟུང་བ་ཆུང་བའམ་ན་སྨད་པ་དགེ་སློང་མ་ཁུ་བ་འབྱིན་པའི་ལྟུང་
བྱེད་ཀྱི་མཐར་ཐུག་གྲུབ་ནས་དགེ་སློང་ཕར་མཚན་གྱུར་ན་ནི་མཚན་ཕྱི་མ་དེ་ལ་ཡང་ན་
སྨད་པ་རང་གི་ཁ་ན་མ་ཐོ་བ་འབྱིན་པའི་ལྟུང་བྱེད་ཉིད་དོ། །དེས་ན་འབྱིན་པའི་ལྷག་མར་
མི་འགྱུར་རོ། །དེ་བཞིན་དུ་བསོད་པ་སློང་བའི་སོར་བཤགས་ཀྱི་ལྟུང་བ་བྱུང་ཟིན་པའི་
དགེ་སློང་མ་ཕར་མཚན་གྱུར་ན་ལྟུང་བ་ན་སྨད་པ་སོར་བཤགས་དེ་ཉིད་དུ་སོ་ན་གནས་པ་
དང་། མ་བསྒོ་བར་སྟན་ལ་འདུག་པ་དང་། རྩྭ་སྔོན་མི་གཙང་བ་འདོར་བའི་ཉེས་བྱས་བྱུང་
བའི་དགེ་སློང་ཕ་མར་མཚན་གྱུར་ན་ལྟུང་བ་ན་སྨད་པ་ཉེས་བྱས་ཉིད་དུ་སོ་ན་གནས་པ་ལྟ་
བུའོ། །འོ་ན་རེག་ལྷག་དང་འཆབ་པའི་ལྟུང་བྱེད་མཚན་ཕྱི་མར་སོ་ན་གནས་པར་ཐལ་ལོ་
ཞེ་ན། དེ་ནི་ཕམ་པའི་སྡེར་གཏོགས་ཀྱི་ཉེས་བྱས་སུ་འགྱུར་བ་རྒྱ་ཆེར་འགྲེལ་གྱི་དགོངས་
པ་ཡིན་པའི་ཕྱིར་རོ། །ཀུན་བསོད་ཀྱི་སྤྱིར་བསྟན་འགྲེལ་པ་ལས། ནི་སྨད་པ་ནི་རང་གི་
ཉིད་དོ་ཞེས་པས་དངོས་བསྟན་གྱི་དབང་དུ་བྱས་ན་ཆུང་བ་ཆེ་བར་མི་འགྱུར་བར་བཤད་
པ་དེ་ལྟར་ཡིན་གྱི་སྤྱིར་ནི་དེ་ལྟར་མ་ངེས་ཏེ། དགེ་སློང་མ་ཟས་བསོད་པ་སློང་བའི་སོར་
བཤགས་ཅན་མཚན་གྱུར་ན་ལྟུང་བྱེད་དུ་འགྱུར་བར་ཞུ་བ་ལས་བཤད་ཅིང་། དགེ་སློང་
སྟན་ལ་མ་བསྒོས་པར་འདུག་པར་རྩོམ་བཞིན་པ་དང༌། རྩྭ་སྔོན་ཡོད་པའི་ཕྱོགས་སུ་
བཤང་གཅི་འདོར་བར་རྩོམ་བཞིན་པ་དགེ་སློང་མར་མཚན་གྱུར་ན་དངོས་གཞི་ལ་ཉེས་
བྱས་མི་སྐྱེད་པར་དེ་ལས་ལྕི་བའི་ལྟུང་བྱེད་སྐྱེད་དམ་སྙམ་པས་དཔྱད་པར་བྱའོ་ཞེས་
གསུངས་ཀྱང་། ཞུ་བ་ལས། དགེ་སློང་མས་བསོད་པའི་ཟས་བསླངས་ཏེ་འཚལ་བ་ན་
མཚན་འཕོས་ཏེ་དགེ་སློང་དུ་གྱུར་ན་ཅིར་འགྱུར། ལྟུང་བའོ། །ཞེས་པ་ཙམ་ལས་ལྟུང་བྱེད་
དུ་འགྱུར་ཞེས་མ་གསུངས་ལ། མ་བསྒོས་པར་སྟན་ལ་འདུག་པ་དང་། རྩྭ་སྔོན་དུ་བཤང་
གཅི་འདོར་བ་གཉིས་མཚན་ཕྱི་མའི་རྟེན་ལ་ཉེ་སྦྱོར་ཡོད་ན་ལྟུང་བྱེད་སྐྱེད་ཀྱང་། དེ་ནི་
མཚན་ཕྱི་མའི་རྟེན་ལ་སྦྱོར་མཐར་གཉིས་ཀ་ཡོད་པའི་དབང་གིས་ཡིན་ལ། གལ་ཏེ་
མཚན་ཕྱི་མའི་རྟེན་ལ་ཉེ་སྦྱོར་མེད་པར་མཐར་ཐུག་པར་སྲིད་ན་དངོས་གཞི་ལ་ཉེས་བྱས་

ལས་ཆེ་བ་མི་འབྱུང་སྟེ། ཊཱི་ཀ་ལས། དེ་ལ་ནི་ན་སྨད་པ་གང་གི་སྦྱོར་བ་བྱས་པ་དེ་ཉིད་ཀྱི་
དངོས་གཞི་འབྱུང་གིས་ཞེས་གསུངས་པའི་ཕྱིར་རོ། །མདོ་འདིས་ནི་ན་སྨད་པའི་མཐར་
ཐུག་ལྟུང་བ་ཆུང་བ་བྱུང་ཟིན་ནས་མཚན་གྱུར་པས་བཅས་པ་ཆེར་གྱུར་ཀྱང་ཐམས་ཅད་དུ་
ལྟུང་བ་ཆུང་བ་དེ་ཉིད་ཆེར་མི་འགྲོ་བར་སོ་ན་གནས་སོ་ཞེས་བསྟན་ཏོ། །དེས་ན་མཚན་
གྱུར་པས་ལྟུང་བ་མཉམ་པར་གནས་པ་དང་། ཆེ་བ་ཆུང་བར་འགྱུར་གྱི། ཆུང་བ་ཆེ་བར་
འགྱུར་བ་སོགས་ནི་མེད་དེ། ཊཱི་ཀ་ལས། མཚན་གྱུར་པའི་དབང་གིས་ན་ལྟུང་བྱེད་ལྷག་
པ་ནི་ན་སྨད་པ་ཉིད་དུ་འགྱུར་གྱི་ན་སྨད་པ་ནི་ལྷག་པ་ཉིད་དུ་མི་འགྱུར་རོ། །ཁ་ཅིག་ནི་
མཉམ་པ་ཁོ་ན་ཡང་ཡོད་དེ་དཔེར་ན་སྲོག་གཅོད་པ་ལ་སོགས་པ་ལྟ་བུའོ། །དེ་ཡང་ལུས་
ཀྱི་བྱེ་བྲག་ལས་བསམ་པའི་བྱེ་བྲག་ཏུ་འགྱུར་ལ། བསམ་པའི་བྱེ་བྲག་ལས་ལྟུང་བའི་བྱེ་
བྲག་ཏུ་འགྱུར་བའི་ཕྱིར་རོ། །དེས་ན་ལུས་དང་བསམ་པ་དག་གིས་ལྟུང་བ་ན་སྨད་པའི་
རྒྱུའི་དངོས་པོར་བསྒྲུབ་པར་འགྱུར་གྱི་ལྷག་པའི་རྒྱུའི་དངོས་པོར་བསྒྲུབ་པར་ནི་མི་འགྱུར་
རོ། །ལན་འགའ་ནི་ལྟུང་བ་ལྷག་པར་སྤྱོད་པའི་གནས་སྐབས་སུ་མཚན་གྱུར་ན་ལྟུང་བ་ན་
སྨད་པར་འགྱུར་རོ། །ལན་འགའ་ནི་དངོས་གཞིའི་ལྟུང་བ་བྱུང་ཞིང་ལྷག་པར་སྤྱོད་པ་ལས་
འདས་པ་ན་རང་གི་ལྟུང་བ་ཉིད་དུ་འགྱུར་གྱི་ན་སྨད་པ་ཉིད་དུ་ནི་མི་འགྱུར་རོ། །ཞེས་
གསུངས་པ་ལྟར་རོ། །གལ་ཏེ་ལྟུང་བ་ཆུང་བའམ་ལྟུང་བ་མེད་པ་ལས་མཚན་གྱུར་པས་
ལྟུང་བ་ཆེན་པོར་འགྲོ་བ་དང་ལྟུང་བ་ཡོད་པར་འགྱུར་ན་ནི། དེའི་ཚེ་ན་ལྟུང་བ་སྤང་བ་
བསྒྲུབ་པར་མི་ནུས་པར་ཐལ་བར་འགྱུར་རོ། །ཁ་ཅིག་ན་རེ། མཚན་གྱུར་ཚེ་ལྟུང་བ་ཆུང་
ངུ་ལས་ཆེར་གྱུར་པ་དང་། མེད་པ་ལས་ཡོད་པར་གྱུར་པ་ཡོད་པར་ཐལ། ཡོད་པ་མེད་
པར་གྱུར་པ་རྣམས་ཀྱང་སླར་ཡང་མཚན་གྱུར་ན་ལྡོག་པའི་ཕྱིར་ཟེར་བ་ནི་མ་ཁྱབ་སྟེ། དེ་
ནི་སྔ་མའི་རྟེན་ལ་ལྟུང་བ་བྱུང་བ་སླར་མཚན་གྱུར་སྟོབས་ཀྱིས་ལྡོག་པ་ཡིན་གྱི་བར་གྱི་
དགེ་སློང་ཕ་མ་གང་རུང་གི་རྟེན་ལ་གསར་དུ་བྱས་པ་མཚན་གྱུར་པས་ཡོད་པར་གྱུར་པ་
སོགས་མིན་པའི་ཕྱིར་རོ། །བཞི་པ་སྦྱོར་མཐར་གྱི་ལྟུང་བ་མེད་པ་ལས་ཡོད་པར་མི་འགྱུར་

བ་ནི། ཞག་བཅུར་མ་ལོན་པ་ནི་ཆ་ཉིད་དོ། །ཞེས་གསུངས་ཏེ། དགེ་སློང་གིས་ལྷུང་
བཟེད་ལྷག་པའམ་མ་ལྷག་ཀྱང་བྱིན་གྱིས་མ་བརླབས་པར་ཞག་བཅུ་ལས་འདས་པར་
འཆང་ན་སྤང་བར་འགྱུར་ལ། དགེ་སློང་མས་ནི་ཞག་གཅིག་ལས་འདས་པར་འཆང་ན་
སྤང་བར་འགྱུར་བ་དེ་ལ། དགེ་སློང་ཕས་ལྷུང་བཟེད་ལྷག་པའམ་མ་ལྷག་ཀྱང་བྱིན་གྱིས་
མ་བརླབས་པར་ཞག་བཅུར་མ་ལོན་པ་སྟེ་ཞག་དགུ་ཚུན་ཆད་བཅངས་པ་ལས་དགེ་སློང་
མར་མཚན་གྱུར་ན་སྔར་གྱི་ཞག་དགུ་པོ་དག་ནི་དགེ་སློང་མའི་རྟེན་ལ་ལྷུང་བཟེད་རྙེད་
པའི་ཞག་དང་པོའི་ཆ་སྔ་དྲོ་ཙམ་ཞིག་བཅངས་པ་དང་འདྲ་བ་ཉིད་དོ། །དེ་ཡང་དགེ་སློང་
མར་གྱུར་ནས་ལྷུང་བཟེད་ཞག་གཅིག་ལས་འདས་པར་བཅངས་པ་མིན་པའི་ཕྱིར་རོ། །
དེས་ན་དེ་ཉིད་ཀྱིས་དགེ་སློང་མ་ལ་ལྷུང་བཟེད་འཆང་བའི་སྤང་ལྟུང་མི་སྐྱེད་པ་ཉིད་དོ། །
མདོ་འདི་ནི་དངོས་སུ་ལྷུང་བཟེད་འཆང་བ་འབའ་ཞིག་ལ་གསུངས་ཀྱང་། མཚོན་ནས་
སྤྱིར་བསྟན་པ་སྟེ། དགེ་སློང་མ་ལ་དགོན་འབྲལ་གྱི་ལྟུང་བའི་བཅས་པ་མེད་པ་ལས་དེ་
དགེ་སློང་ཕར་མཚན་གྱུར་པ་ན་བཅས་པ་དེ་ཡོད་པར་འགྱུར་བ་ལྟ་བུ། མཚན་མ་གྱུར་པ་
ན་བཅས་པ་དེ་མེད་པ་ལས་མཚན་གྱུར་པས་བཅས་པ་དེ་ཡོད་པར་གྱུར་པ་ན་ཐམས་ཅད་
དུ་ཡང་ལྟུང་བ་དེ་ཡོད་པར་མི་འགྱུར་རོ་ཞེས་སྤྱིར་བསྟན་པའོ། །དེ་ཡང་མཚན་སྔ་མ་ལ་ནི་
མ་བཅས་པའི་ཕྱིར་དང་མཚན་ཕྱི་མ་ལ་བྱས་པ་མེད་པས་སོ། །ལྔ་པ་སྦྱོར་མཐར་གྱི་ལྟུང་
བ་ཡོད་པ་ལས་མེད་པར་འགྱུར་བ་ནི། ཞིང་མ་ཡིན་པ་ཉིད་ལ་ནི་ཉམས་སོ། །དེ་ལ་ཉེས་
པ་བཅབས་པ་མ་ཡིན་པ་མ་ཡིན་ནོ། །ཞེས་གསུངས་ཏེ། ཉིན་མོ་འབྲལ་བའི་ལྷག་མ་ལྟ་
བུ་ཐུན་མོང་མ་ཡིན་པའི་ལྟུང་བ་གང་གི་སྦྱོར་བ་བྱས་ནས་སམ་མཐར་ཐུག་གྲུབ་ནས་
མཚན་གྱུར་ཏེ་ལྟུང་བ་དེའི་ཞིང་མ་ཡིན་པ་དགེ་སློང་གི་རྟེན་ཉིད་ལ་ནི་སྔར་བྱས་ཀྱི་ལྟུང་བ་
དེ་ཉམས་ཤིང་ཞིག་པ་ཡིན་པས་དངོས་གཞི་དང་ན་སྨད་པ་གང་ཡང་མེད་ལ། དེས་ན་
ལྟུང་བའི་ཐ་སྙད་ལས་ལྡང་བའི་ཆེད་དུ་ལྟུང་བ་དེ་བཤག་པར་བྱ་མི་དགོས་སོ། །ཞིང་མིན་
པའི་དོན་ཡང་རྟེན་དེ་ལ་བཅས་པ་མེད་པའི་ཕྱིར་ཏེ། མ་བཅས་པ་ཉིད་ལ་ཡང་ངོ་ཞེས་དང༌།

འོད་ལྡན་ལས། ལྟུང་བ་ནི་བཅས་པ་ཙམ་གྱི་རྗེས་སུ་འབྲང་བས་ཞེས་གསུངས་པ་ལྟར་རོ། །
དེ་ལྟར་མཚན་གྱུར་པས་ལྟུང་བ་མེད་པའམ་དག་པར་གསུངས་པ་དེ་ནི་མཚན་གྱུར་པས་
ཐུན་མོང་མ་ཡིན་པའི་བཅས་པ་མེད་པར་གྱུར་པས་ན་ལྟུང་བ་དེའི་ནུས་པ་འབྱིན་མ་ནུས་
པ་ལ་ལྟུང་བ་དག་པར་བཏགས་ཀྱི་ལྟུང་བའི་ངོ་བོ་དག་པ་ནི་མ་ཡིན་ཏེ། སླར་མཚན་གྱུར་
ན་ལྟུང་བ་དེ་ཉིད་དང་བཅས་པར་ལུང་ཞུ་བ་ལས་གསུངས་པས་སོ། །ལྟུང་བ་ཆེ་བ་ལས་
ཆུང་ངུར་གྱུར་པའང་དེ་བཞིན་ནོ། །དེ་ལ་དགེ་སློང་མ་ལ་རེག་ཕམ་བྱུང་བ་དགེ་སློང་དུ་
མཚན་གྱུར་ན་ལྟུང་བ་སྦོམ་པོ་ཡིན་ལ། ལྟུང་བ་སྦོམ་པོ་དེ་མིང་རིགས་བརྗོད་པས་ཕྱིར་
བཅོས་མ་བྱས་ན་མཚན་གྱུར་ཚེ་ཕམ་པར་ཕྱིར་ལྡོག་ཀྱང་ཕྱིར་བཅོས་བྱས་ན་མི་ལྡོག་སྟེ།
ལྟུང་བ་ཆེ་བ་དེའི་རྫས་རྒྱུན་ཕྱིར་བཅོས་པའི་ཕྱིར་སྙམ་ཡང་དཔྱད་པར་བྱའོ། །ལྷག་མ་
ཕྱིར་མ་བཅོས་པར་བསླབ་པ་ཕུལ་ནས་སླར་བསྙེན་པར་རྫོགས་ན་སྤོ་མགུ་སྤྱོད་དགོས་
སམ་དཔྱད་དགོས་ཞེས་མཁས་པ་འགས་གསུངས་ཀྱང༌། དེ་ནི་སྤྱོད་དགོས་ཏེ། དུས་དང་
དུས་མ་ཡིན་པ་བསྡུས་པའི་ལུང་གཞི་ལས། གང་ཟག་འགའ་ཞིག་དགེ་འདུན་ལྷག་མའི་
ལྟུང་བ་བྱུང་བ་བཅབས་ནས་བབས་ཏེ། དེ་འོངས་ནས་སླར་བསྙེན་པར་རྫོགས་ཏེ། དེས་
ལྟུང་བ་དེ་བཅབས་བཞིན་དུ་དགེ་སློང་རྣམས་ལ་སྨྲས་པ་དང༌། དགེ་སློང་རྣམས་ཀྱིས་
བཅོམ་ལྡན་འདས་ལའོ། །བཅོམ་ལྡན་འདས་ཀྱིས་བཀའ་བསྩལ་པ། དགེ་སློང་དག་ཁྱེད་
ཀྱིས་གང་ཟག་དེའི་ལྟུང་བ་དེ་དང་། གཞན་ཡང་དེ་ལྟ་བུ་དང་མཐུན་པ་སུ་ཡང་རུང་བ་ལ་
གཉིས་ཀའི་རྒྱུད་ནས་བཟུང་སྟེ་སྤོ་བ་བྱིན་ཅིག ཅེས་སོགས་གསུངས་པའི་ཕྱིར་རོ། །རྩ་
བའི་མདོ་འདི་ལྟུང་བ་གང་དག་ལ་སྦྱར་བར་བྱ་ཞེ་ན། མ་བསྐོས་ཉི་ནུབ་ཟས་ཅུང་གོས་བྱེད་
དང༌། །གོས་སྦྱིན་དང་ནི་ལམ་འགྲོ་གྲུར་ཞུགས་དང་། །སྦྱོར་བཅུག་ཡང་ཡང་ཟ་བ་རས་
ཆེན་ཏེ། །མ་ལ་ལྟུང་མེད་འགྱུར་བ་རྣམ་བཅུ་དང་། །མཚན་འབྲལ་ཉིན་འབྲལ་གཅིག་
པུ་(ལམ་འགྲོ》ཆུར་བརྒལ་དང་། །ལྷུང་བཟེད་ཞག་(གཅིག་}འདས་ཟླ་བྱེད་བྱིན་མི་རླབས། །
ཆོས་གོས་ལྕི་བསྟེན་ཡང་བ་བསྟེན་པ་དང་། །{ལོ་བཅུ་གཉིས་}མ་ལོན་འཁོར་དང་འཁོར་མང་

འཇོག་པ་དང༌། །འཁོར་མང་གསོག་དང་གནོད་འགྱུར་མ་སྤང་གསུམ། །སླེ་གབ་མི་
འཆང་ཆུ་གོས་མི་འཆང་དང་། །བཀྲུ་བཤལ་བ་ལ་གོས་ནི་འཁྲུར་འཇུག་དང་། །ལྕི་བའི་
ཆོས་ལས་འདས་པའི་སྐབས་ཀྱི་བཞི། །ཕྱི་སར་གཅིག་པུར་འགྲོ་དང་ཉེར་གསུམ་པོ། །
དགེ་སློང་ཕ་ལ་ལྟུང་མེད་འགྱུར་བ་སྟེ། །དེ་ལྟའི་ལྟུང་བ་སུམ་ཅུ་གསུམ་ལ་སྦྱར། །ཞེས་
གཟུང་ངོ༌། །འོན་ཀྱང་ཞུ་བ་ཆེ་ཤོས་ལས། བཙུན་པ་དགེ་སློང་གིས་དགེ་སློང་མ་ལ་སྟོན་པ་
ན་དེའི་མཚན་འཕོས་ཏེ་དགེ་སློང་མར་གྱུར་ན་ཅིར་འགྱུར། ཉེས་བྱས་སོ་ཞེས་དང་། དེ་
བཞིན་དུ་ཉི་ནུབ་སོགས་མ་ལ་ལྟུང་མེད་དུ་འགྱུར་བ་ཐམས་ཅད་ལ་དེ་ལྟར་མཚན་གྱུར་
པའི་ཚེ་ཉེས་བྱས་སུ་གསུངས་པ་ལུང་མ་དག་པ་ཡིན་པ་འདྲའོ། །ཐུན་མོང་དང་ཐུན་མོང་མ་
ཡིན་པའི་དགེ་འདུན་ལྷག་མའི་ལྟུང་བ་བྱུང་ཞིང་བཅབས་པའི་འཆབ་ཉེས་དེ་ཡང་མཚན་
གྱུར་པས་མེད་པར་གྱུར་པར་བསྟན་པ་ནི། མཚན་གྱུར་པ་དེ་ལ་སྔར་དགེ་འདུན་ལྷག་
མའི་ཉེས་པ་བཅབས་པ་ཉམས་པ་མ་ཡིན་པ་མ་ཡིན་ཏེ། འཆབ་པ་དེ་ཡོད་པ་ལས་
ཉམས་ཏེ་མེད་པར་གྱུར་པ་ཡིན་ནོ། །འཆབ་ཉེས་དེ་ཡང་ཐུན་མོང་མ་ཡིན་པའི་ཕྱིར་ཏེ།
དེའི་འཆབ་ཉེས་བྱུང་བ་ལ་ཡུལ་མཚན་མཐུན་ལ་བཅབས་པ་དགོས་པའི་ཕྱིར། དེས་ན་སྤོ་
བ་སྤྱད་མི་དགོས་ཏེ། ཊཱི་ཀ་ལས། དེས་ན་དགེ་སློང་གིས་དགེ་འདུན་ལྷག་མ་བཅབས་
ནས་མཚན་གྱུར་ཏེ་དགེ་སློང་མ་ཉིད་དུ་གྱུར་ན་དེས་སྤོ་བའི་ལས་ཉིད་སྤྱད་པར་བྱ་མི་
དགོས་ཏེ། མཚན་མ་གྱུར་པ་ཉིད་ལ་འཆབ་པའི་ཉེས་པ་སྲིད་པའི་ཕྱིར་རོ། །ཞེས་གསུངས་
སོ། །འདི་ལ་བྱ་ཊིཀ་ལས། འདིས་ནི་ཕམ་པའི་འཆབ་པ་ཡང་ཉམས་པར་ཁོང་དུ་ཆུད་
པར་བྱ་སྟེ། མཚན་ཉིད་འདྲ་བའི་ཕྱིར་རོ། །དེ་ཉིད་ཀྱི་ཕྱིར་(ལྔ་བཅུ་པའི་མཁན་པོ་སོགས་}ཊི་ཀ་བྱེད་པ་
དག་གིས་ཕམ་པ་ཡུལ་མཚན་མཐུན་པ་ལ་བཅབས་པ་དགོས་པར་བཤད་དོ། །དེ་བས་ན་
དགེ་སློང་དང་དགེ་སློང་མ་ཕམ་པ་འཆབ་སེམས་སྐྱེས་པ་བྱུང་ནས་མཚན་གྱུར་པའི་ཚེ་ན།
འཆབ་པའི་ཉེས་བྱས་ནི་ཉམས་པ་ཁོ་ནའོ། །ཞེས་དང་། བུ་ཊིཀ་ལས། འདིས་ཕམ་པའི་
འཆབ་པ་ཡང་ཉམས་པར་བསྟན་ཏེ། ཕམ་པ་ཡུལ་མཚན་མཐུན་པ་ལ་འཆབ་པ་དགོས་

པར་བཤད་པས་སོ། །འོ་ན་ཕམ་པ་འཆབ་སེམས་ཅན་བྱུང་ནས་མཚན་གྱུར་ན་སྡོམ་པ་
བླངས་ན་སྐྱེ་བར་འགྱུར་ཏེ། འཆབ་པ་ཉམས་ཤིང་ཕམ་པ་ཙམ་གེགས་མིན་ཏེ། བསླབ་པ་
བྱིན་པས་ཕུལ་ནས་ཡང་སྐྱེ་བར་བཤད་པའི་ཕྱིར་རོ་ཞེ་ན། འདི་ལ་ཕམ་པ་ཐུན་མོང་མིན་
པ་ལ་ནི་སྔར་རབ་བྱུང་གི་གཞིར་བཤད་ལ། ཐུན་མོང་པ་ལ་འཆབ་པ་ཉམས་ཀྱང་འཆབ་
པས་ཁྲེལ་མེད་ཤས་ཆེན་པོས་རྒྱུད་ཉམས་པར་བྱས་པ་དེ་སོར་མ་ཆུད་པའི་ཕྱིར་རོ། །ཞེས་
གསུངས་སོ། །དེས་ན་མཚན་གྱུར་པས་འཆབ་ཉེས་ཉམས་ཀྱང་ཁྲེལ་མེད་ཤས་ཆེན་པོས་
རྒྱུད་ཉམས་པར་བྱས་པས་སྡོམ་པ་སླར་གསོ་རྒྱུ་མེད་ལ། འོན་ཀྱང་ཐུན་མོང་མ་ཡིན་པའི་
ཕམ་པ་འཆབ་བཅས་བྱུང་བའི་དགེ་སློང་མ་མཚན་གྱུར་པའི་རྟེན་ལ་ནི་དགེ་སློང་གི་སྡོམ་
པ་རྣམ་དག་ཡོད་པའི་ཕྱིར་འཆབ་བཅས་ལ་ཚེ་དེ་ལ་གསོར་མི་རུང་བས་ཁྱབ་པར་འདོད་
པ་ཐུན་མིན་གྱི་ཕམ་པས་མ་ངེས་པ་དང༌། དེ་བཞིན་དུ་ཐུན་མོང་མ་ཡིན་པའི་ཕམ་པ་
འཆབ་མེད་བྱུང་བའི་དགེ་སློང་མ་མཚན་གྱུར་པའི་རྟེན་ལ་དགེ་སློང་གི་སྡོམ་པ་རྣམ་དག་
ཡོད་པའི་ཕྱིར་འཆབ་མེད་ལ་བསླབ་པ་སྦྱིན་དགོས་པར་འདོད་པ་ཡང་ཕམ་པ་ཐུན་མིན་
གྱིས་མ་ངེས་སོ། །གསུམ་པ་ཞར་བྱུང་ནི། མགུ་བ་སྤྱད་པ་ནི་དོན་མེད་པ་ཉིད་ཡིན་ནོ། །
ཞེས་གསུངས་ཏེ། མཚན་མ་གྱུར་པའི་གོང་དུ་ཐུན་མོང་དུ་གྱུར་པའི་ཉེས་པ་ལས་དབྱུང་
བའི་ཕྱིར། མགུ་བ་སྤྱད་བཞིན་པ་མཚན་གྱུར་ན་མགུ་བ་འཕྲོ་ནས་སྤྱད་པར་བྱའམ་ཞེ་ན།
མཚན་སྔ་མའི་རྟེན་ལ་ཉེས་པ་ལས་དབྱུང་བའི་ཕྱིར་དུ་དགེ་སློང་ངམ་དགེ་སློང་མས་མགུ་
བ་ཞག་དྲུག་གམ་ཟླ་བ་ཕྱེད་རིལ་གྱིས་སྤྱད་ཀྱང་རུང་ཆ་ཤས་ཀྱིས་སྤྱད་ཀྱང་རུང་སྟེ་སྔར་
མགུ་བ་སྤྱད་པ་ནི་ཕྱིས་མཚན་གྱུར་པ་ན་མཚན་ཕྱི་མ་དེ་ལ་ཉེས་པ་ལས་དབྱུང་བའི་དོན་
དུ་དོན་མེད་པ་ཉིད་ཡིན་ནོ། །དེས་ན་ཡང་བསྐྱར་ནས་སྤྱད་པར་བྱ་དགོས་སོ། །དེ་ལྟར་ཞུ་
བ་ལས། བཙུན་པ་རེ་ཞིག་དགེ་སློང་མ་གཉིས་ཀའི་དགེ་འདུན་ལ་མགུ་བ་སྤྱད་པ་མཚན་
གྱུར་ཏེ་དགེ་སློང་དུ་གྱུར་ན། ཅི་དེས་དགེ་འདུན་ལ་ཞག་དྲུག་ལ་མགུ་བ་སྤྱད་པ་སྤྱད་པར་
བགྱི་འཚལ་ལམ། སྤྱད་པར་བྱ་དགོས་སོ་ཞེས་གསུངས་སོ། །དེས་ན་ཞག་ལྔའི་བར་དུ་

མགུ་བ་སྤྱད་པའི་དགེ་སློང་ཕ་དགེ་སློང་མར་མཚན་གྱུར་པ་ན་གཉིས་ཀའི་དགེ་འདུན་ལ་
མགུ་བ་ཟླ་བ་ཕྱེད་སྤྱོད་དགོས་ཤིང་། ཞག་བཅུ་བཞིའི་བར་དུ་མགུ་བ་སྤྱད་པའི་དགེ་སློང་
མ་དགེ་སློང་ཕར་མཚན་གྱུར་པ་ན་དགེ་སློང་གི་དགེ་འདུན་ལ་སླར་ཞག་དྲུག་གི་བར་དུ་
མགུ་བ་སྤྱོད་དགོས་སོ། །དེ་ལ་མགུ་སྤྱད་དོན་མེད་པའི་རྒྱུ་མཚན་ནི། སྔར་གྱི་མགུ་བའི་ཆོ་
ག་རྣམས་ཞིག་པར་གྱུར་པའི་ཕྱིར་ཏེ། དེའང་མཚན་ཐ་དད་པས་ཉོན་མོངས་ཐ་དད་ཅིང་
དེའི་གཉེན་པོ་ཆོ་ག་ཐ་དད་པའི་ཕྱིར་ཏེ། དགེ་སློང་གིས་དགེ་སློང་མའི་དགེ་འདུན་ལས་
མགུ་བ་བླངས་པའང་མེད་པའི་ཕྱིར་རོ། །བཞི་པ་དེ་དག་གི་འཐད་པ་བསྟན་པ་ནི། འདི་
ལ་ཆོ་ག་རྣམས་གྱུར་ཏོ། །ཞེས་གསུངས་ཏེ། གོང་དུ་བཤད་པ་དེ་ལྟར་མཚན་གྱུར་པས་
ལྟུང་བ་ཆུང་བར་འགྱུར་བ་དང་། ལྟུང་བ་མེད་པར་འགྱུར་བ་དང་། མགུ་སྤྱད་དོན་མེད་དུ་
འགྱུར་བ་སྟེ། དེ་རྣམས་ཀྱི་རྒྱུ་མཚན་ནི་མཚན་གྱུར་པ་འདི་ལ་ཆོ་ག་སྟེ་བཅས་པ་རྣམས་
གྱུར་ཏོ་ཞེས་བཅས་པ་རྣམ་པར་གྱུར་པའི་ཕྱིར་དང་། བཅས་པ་ཆེ་བ་ལས་ཆུང་དུ་གྱུར་པའི་
ཕྱིར་དང་། བཅས་པ་ཡོད་པ་ལས་མེད་པར་གྱུར་པའི་ཕྱིར་ཞེས་པའོ། །གཉིས་པ་སྦྱོར་བ་
འཇུག་པ་ཡུལ་གྱི་ཡན་ལག་ལ་བཞི་ལས། དང་པོ་འདས་པ་དང་མ་འོངས་པ་ལ་བརྟེན་
པའི་དོགས་པ་བཅད་ནས་ད་ལྟར་གྱི་ལུས་ལྟུང་བ་སྐྱེད་པའི་ཡན་ལག་ཏུ་བཞག་པ་ནི།
དེའི་ཚེ་ལུས་བྱེད་པ་པོ་ཉིད་ཡིན་ནོ། །ཞེས་གསུངས་ཏེ། མེད་དུ་མི་རུང་བའི་ལྟུང་བའི་
སྦྱོར་བ་དང་དངོས་གཞིའི་དུས་དེའི་ཚེ་གསད་པར་བྱ་བ་ལ་སོགས་པ་གང་ལས་ལྟུང་བ་
འབྱུང་བའི་ཡུལ་དང་གང་ལ་ལྟུང་བ་འབྱུང་བ་རྒྱུད་ཀྱི་ལུས་གནས་སྐབས་གང་དུ་གནས་
པ་དེ་གསོད་པའི་ཕམ་པ་ལ་སོགས་པའི་ལྟུང་བའི་བྱེད་པ་པོ་ཉིད་ཡིན་ནོ། །དེ་ལྟར་ཊཱི་ཀར།
ཡུལ་གང་ལས་ལྟུང་བ་འབྱུང་བའི་ལུས་དང་རྒྱུད་གང་ལ་ལྟུང་བ་འབྱུང་བའི་ལུས་དེ་
གཉིས་གནས་སྐབས་གྱུར་པ་ན་གང་གི་གནས་སྐབས་སུ་གྱུར་པའི་ལུས་དེ་ཉིད་ཡུལ་དང་
རྒྱུད་ཀྱི་ལྟུང་བ་གང་ཡིན་པ་དེའི་བྱེད་པ་པོ་ཉིད་ཡིན་པར་རྣམ་པར་གཞག་གོ །ཞེས་
གསུངས་སོ། །དེས་ན་མདོ་འདིས་ནི་མངལ་ན་གནས་པ་སྨྱན་བྱེད་པའི་སྦྱོར་སྦོམ་གྱི་ཡུལ་

ལ་སྦྱོར་བའི་དུས་ན་མཚན་བསྟེན་རུང་མེད་ཀྱང་མ་འོངས་པར་མཐར་ཐུག་གི་དུས་ན་ཡོད་
པས་ཆོག་པ་སོགས་དམིགས་བསལ་འགའ་ཞིག་མ་གཏོགས་པ་ལྟུང་བ་རང་རང་གི་མེད་
དུ་མི་རུང་བའི་སྦྱོར་བ་དང་མཐར་ཐུག་དེ་གཉིས་ཀའི་ཚེ་ལུས་སམ་གཞིའི་ཡན་ལག་ཡོད་
པ་ཉིད་ལྟུང་བའི་བྱེད་པ་པོ་ཉིད་ཡིན་གྱི་མེད་མི་རུང་བའི་སྦྱོར་བའི་སྔ་རོལ་དང་མཐར་
ཐུག་གྲུབ་པའི་འོག་རོལ་ཀྱི་ལུས་སམ་གཞི་ནི་བྱེད་པ་པོ་མ་ཡིན་ལ། སྦྱོར་བ་ཁོ་ནའི་
ཚེའམ་མཐར་ཐུག་ཁོ་ནའི་ཚེ་ན་གཞིའི་ཡན་ལག་ཚང་བ་ཙམ་ཞིག་ཀྱང་དངོས་གཞི་
རྫོགས་པའི་བྱེད་པ་པོ་ཉིད་མ་ཡིན་ནོ་ཞེས་བསྟན་ཏོ། །ལུས་ནི་མཚོན་པ་ཙམ་སྟེ། དེའི་ཚེ་
མཚན་མཐུན་པ་དང་། ལྟ་བ་མཐུན་པ་དང་། ཟས་དང་གོས་དང་གནས་མལ་དང་བསླབ་
ཚིགས་གཅིག་པ་ལ་སོགས་པ་ལྟུང་བ་རང་རང་གི་གཞིའི་ཡན་ལག་ཚང་བ་བྱེད་པ་པོ་ཉིད་
ཡིན་ནོ་ཞེས་མཚོན་ནས་བསྟན་ཏོ། །མཚོ་ཊིཀ་ལས། མདོ་འདི་ནི་ལུང་ཞུ་བ་ལས། རེག་
སྨན་འཁྲུར་འཇུག་(གོས་)ལེན་(པའི་སྤང་བ་དང་》གོས་(སྟེར་བའི་ལྟུང་བྱེད་}ཏེ། །ལྔ་ལ་སྦྱོར་དང་མཐར་
ཐུག་གི །བར་དུ་ཡུལ་དེའི་མཚན་གྱུར་ན། །ན་སྨད་གསུངས་བསྡུས་གཞན་ལའང་སྦྱར། །
ཞེས་གསུངས། ད་ལྟའི་ལུང་ཞུ་བར་རེག་པ་མེད་ལ་དེའི་ལྷག་མ་རྣམས་ཀྱི་སྟེང་དུ་ཆོས་
སྟོན་ཉི་ནུབ་ཟས་ཅུང་གསུམ་ཡོད་དོ། །གཉིས་པ་སྐྱེ་གནས་གཞན་ལ་བརྟེན་པའི་དོགས་
པ་བཅད་ནས་རང་འགྲོ་བ་གར་གཏོགས་ལྟུང་བའི་ཡན་ལག་ཏུ་བཞག་པ་ནི། གཞན་
ལས་སྐྱེས་པ་ནི་རང་གི་འགྲོ་བ་ཉིད་མ་ཡིན་པ་མ་ཡིན་ནོ། །ཞེས་གསུངས་ཏེ། འགྲོ་བ་
གཞན་དུད་འགྲོའམ་མི་མ་ཡིན་ལས་སྐྱེས་པ་ཉིད་ཀྱི་མི་ནི་མི་རང་གི་འགྲོ་བ་ཉིད་མ་ཡིན་པ་
མ་ཡིན་ཏེ་མི་ཉིད་ཡིན་པས་དེ་བསད་པའམ་དེ་ལ་བརྐུས་ན་ཕམ་པར་འགྱུར་བ་ཡིན་ནོ། །
དཔེར་ན་རྒྱལ་པོ་རྐང་ཁྲ་ཅན་དེ་མ་སེང་གེ་མོ་ལས་སྐྱེས་ཀྱང་། ཕ་མིའི་རྒྱལ་པོ་ཡིན་པས་
མིའི་འགྲོ་བར་བཤད་པ་བཞིན་ནོ། །མདོ་འདིས་ནི་དངོས་སུ་མི་ལས་གྱུར་པའི་ལྟུང་བ་
ཐམས་ཅད་དུ་ཡང་འགྲོ་བ་གཞན་ལས་སྐྱེས་པའི་མི་ལས་ཀྱང་ལྟུང་བ་དངོས་གཞིར་
འགྱུར་བར་བསྟན་ལ། མཚོན་ནས་བསྟན་པ་ནི་མི་ལས་སྐྱེས་པའི་མི་མ་ཡིན་པ་དང་དུད་

འགྲོ་ལས་སྐྱེས་པའི་མི་མ་ཡིན་པ་བསད་ན་སྦོམ་པོར་འགྱུར་ཞིང་། མི་ལས་སྐྱེས་པའི་དུད་
འགྲོ་དང་མི་མ་ཡིན་ལས་སྐྱེས་པའི་དུད་འགྲོ་བསད་ན་ལྟུང་བྱེད་དུ་འགྱུར་བ་ལ་སོགས་
པའོ། །འདིའི་གནད་ཀྱིས་གཞན་ལ་སྦྱར་བ་ནི་ས་ཆུ་མེ་རླུང་ལས་གྱུར་པའི་ལྟུང་བ་བསྐྱེད་
པ་ལ་ས་ཆུ་མེ་རླུང་རང་རང་གི་རྒྱུན་ལས་སྐྱེས་པ་ལྟར་ཟད་པར་གྱི་ཏིང་ངེ་འཛིན་ལས་སྐྱེས་
པའི་ས་རྐོ་བ་དང་། ཆུ་ལ་རྩེ་བ་སོགས་དང་། མེ་ལ་རེག་པ་སོགས་དང་། དེ་བཞིན་དུ་རྫི་
ཕྱོགས་སུ་གཏད་དེ་འབྱིན་པའི་སྦོམ་པོ་འབྱུང་བ་ལྟ་བུ་ལྟུང་བ་བསྐྱེད་པའི་ཡུལ་དུ་འབྱུང་
བཞི་རང་མཚན་པ་དང་འདྲ་བར་སྦྱར་བ་དང༌། དེས་ན་སྤྲུལ་པར་གྱུར་པའི་གོས་དང་།
ཟས་དང༌། གནས་ལ་སོགས་པ་ལ་ཡང་སྦྱར་བར་གསུངས་སོ། །གསུམ་པ་ཁ་དོག་དང་
དབྱིབས་གཞན་ལ་བརྟེན་པའི་དོགས་པ་བཅད་ནས་ཤེས་པའི་རྒྱུད་གར་གཏོགས་ལྟུང་
བའི་ཡན་ལག་ཏུ་བཞག་པ་ནི། འགྲོ་བ་གཞན་གྱི་རྣམ་པ་བསྟེན་པ་བསད་པ་ལ་ཡང་ངོ་། །
ཞེས་གསུངས་ཏེ། སྤྱིར་ལྟུང་བ་བསྐྱེད་པ་ལ་ཡུལ་ལུས་ཐ་མལ་དུ་གནས་པ་ངེས་གཟུང་དུ་
མི་དགོས་པ་དང་དགོས་པ་གཉིས་ལས། མི་དགོས་པ་ནི་བདུན་ཏེ། མི་ཚངས་སྤྱོད་དང་
འབྱིན་པ་དང་། །མ་བྱིན་ལེན་དང་སྲོག་གཅོད་བཞིའོ། །དེ་དག་ལས་གཞན་པ་རྣམས་ནི་
ལུས་ཐ་མལ་དུ་གནས་པ་ངེས་གཟུང་དུ་དགོས་པའོ། །དེ་ལས་དང་པོ་ལུས་ཐ་མལ་དུ་
གནས་པ་ངེས་གཟུང་དུ་མི་དགོས་པའི་ལྟུང་བ་བདུན་པོ་གང་ཡང་རུང་བ་དཔེར་ན་སྨན་
དང་སྔགས་ལ་སོགས་པའི་དབང་གིས་མི་ཞིག་མི་མ་ཡིན་ནམ་དུད་འགྲོ་སྟག་ལྟ་བུ་འགྲོ་
བ་གཞན་གྱི་ལུས་ཀྱི་རྣམ་པ་བསྟེན་པ་གསོད་པ་ལ་མིར་འདུ་ཤེས་སམ་གཞན་མི་མ་ཡིན་
དུ་འདུ་ཤེས་སམ་དུད་འགྲོར་འདུ་ཤེས་པས་ཀྱང་རུང་སྟེ་འདི་གསད་དོ་སྙམ་དུ་རྟེན་ངེས་
པར་བཟུང་སྟེ་བསད་པ་ལ་ཡང་ངོ་སྟེ་བསད་པ་ཡང་རང་གི་འགྲོ་བ་ཉིད་མ་ཡིན་པ་མ་
ཡིན་ནོ་ཞེས་སྔ་མར་སྦྱར་ཏེ་རང་གི་འགྲོ་བ་ཉིད་ཡིན་པས་དེ་བསད་ན་མཐར་ཐུག་ལ་ཁྱད་
མེད་པར་ཕམ་པ་ཁོ་ནར་འགྱུར་ཏེ། དེ་མི་ཉིད་ཡིན་པའི་ཕྱིར་རོ། །སྦྱོར་བ་ལ་ཁྱད་པར་
ཡོད་དེ། མིར་འདུ་ཤེས་ནས་གསོད་པ་ལ་འཇུག་ན་སྦོམ་པོ་དང་། གཞན་དུ་འདུ་ཤེས་

པས་འཇུག་ན་ཉེས་བྱས་སུ་འགྱུར་བའི་ཕྱིར་རོ། །དེ་བཞིན་དུ་མི་མ་ཡིན་ལྷ་ལྟ་བུ་འགྲོ་བ་
གཞན་གྱི་རྣམ་པ་བསྟེན་པ་ཞིག མིའམ་མི་མ་ཡིན་ནམ་དུད་འགྲོར་འདུ་ཤེས་པའི་སྒོ་ནས་
བསད་ན་མཐར་ཐུག་སྦོམ་པོར་འགྱུར་ཏེ། ལྷའི་འགྲོ་བ་པ་བསད་པའི་ཕྱིར་རོ། །དེ་བཞིན་
དུ་དུད་འགྲོ་འགྲོ་བ་གཞན་གྱི་རྣམ་པ་བསྟེན་པ་ཞིག སྔར་བཞིན་འདུ་ཤེས་པའི་སྒོ་ནས་
བསད་ན་མཐར་ཐུག་ལྟུང་བྱེད་དེ། དུད་འགྲོ་བསད་པའི་ཕྱིར་རོ། །དེ་དག་གི་སྦྱོར་བ་དང་
པོ་མིར་འདུ་ཤེས་པ་ལ་སྦོམ་པོ། མི་མ་ཡིན་ནམ་དུད་འགྲོར་འདུ་ཤེས་པ་གཉིས་ལ་ཉེས་
བྱས་སུ་འགྱུར་རོ། །དེ་ལས་དུད་འགྲོ་མིར་སྤྲུལ་པ་ལ་མིར་འདུ་ཤེས་པས་བསད་ན་
དངོས་གཞི་ལ་ལྟུང་བྱེད་དང་སྦྱོར་བ་ལ་སྦོམ་པོ་འབྱུང་བའི་སྦྱོར་སྦོམ་དེ་པཎ་ཆེན་ངག་
ཆོས་སོགས་ཀྱིས་ལྟུང་བྱེད་ཀྱི་ཆར་གཏོགས་སུ་བཤད་ཀྱང་། དེ་ལྟར་ན་སྦོམ་པོ་མཚན་
ཉིད་པ་ཡིན་ན་ཕམ་ལྷག་གང་རུང་གི་ཁོངས་སུ་འདུ་བས་མི་ཁྱབ་པར་འགྱུར་བ་ལ་སོགས་
པའི་གནོད་བྱེད་དམིགས་པའི་ཕྱིར་དེ་ནི་སྲོག་གཅོད་ཀྱི་ཕམ་པའི་སྦྱོར་བའི་རྣམ་པའི་སྦོམ་
པོར་འདོད་དགོས་ཏེ། མི་གསོད་འདོད་ཀྱི་བསམ་པས་ཀུན་ནས་བསླངས་ཏེ་གསོད་པའི་
སྦྱོར་བ་བྱས་ཤིང་དངོས་གཞི་ཕམ་པ་ལ་སྦྱོར་མ་ཐུབ་པའི་ལྟུང་བ་ཡིན་པའི་ཕྱིར་རོ། །དེ་
བཞིན་དུ་མི་དུད་འགྲོར་སྤྲུལ་པ་དུད་འགྲོར་འདུ་ཤེས་པས་བསད་ན་དངོས་གཞི་ལ་ཕམ་
པ་དང་སྦྱོར་བ་ལ་ཉེས་བྱས་འབྱུང་བའི་ཉེས་བྱས་དེ་དུད་འགྲོ་གསོད་པའི་སྦྱོར་བའི་རྣམ་
པའི་ཉེས་བྱས་ཡིན་ཏེ། དུད་འགྲོ་གསོད་འདོད་ཀྱི་བསམ་པས་ཀུན་ནས་བསླངས་ཏེ་
གསོད་པའི་སྦྱོར་བ་བྱས་ཤིང་དངོས་གཞི་ལྟུང་བྱེད་ལ་སྦྱོར་མ་ཐུབ་པའི་ལྟུང་བ་ཡིན་པའི་
ཕྱིར་རོ། །འོ་ན་ཕམ་པའི་སྦྱོར་བས་ལྟུང་བྱེད་བསྐྱེད་པ་དང་ལྟུང་བྱེད་ཀྱི་སྦྱོར་བས་ཕམ་པ་
བསྐྱེད་པར་འགྱུར་རོ་ཞེ་ན། ཀུན་སློང་གི་རྣམ་པ་ཐ་མི་དད་པའི་ཕྱིར་ཉེས་པ་མེད་དོ། །
གཞན་ཡང་རྩ་བར་སྡེ་ཚན་དེ་ལ་གལ་ཏེ་དངོས་གཞིའི་ཡིན་ན་སྦོམ་པོའོ། །ཞེས་ཕམ་པའི་
དངོས་གཞི་སྐྱེད་བྱེད་ཀྱི་སྦྱོར་བ་ལ་སྦོམ་པོ་འབྱུང་བར་གསུངས་པ་དང་མི་འགལ་ལམ་ཞེ་
ན། དེ་ནི་ལྟུང་བྱེད་ཀྱི་སྦྱོར་བས་ཕམ་པ་བསྐྱེད་པ་ལྟ་བུ་མ་ཡིན་པའི་ཕམ་པའི་སྦྱོར་བ་ཡིན་

ན་སྦོམ་པོ་འབྱུང་ཞེས་པའི་དོན་ནོ། །དེ་ལྟར་སྦྱོར་བ་ལ་འདུ་ཤེས་གཙོ་བའི་ཕྱིར་འདུ་ཤེས་
གང་ཞུགས་ཀྱི་ཉེས་པ་དང་། དངོས་གཞི་ལ་དོན་གཙོ་བའི་ཕྱིར་དངོས་པོའི་དབང་གིས་
ལྟུང་བར་འགྱུར་ཏེ། ཊཱི་ཀ་ལས། འདིར་ལྟུང་བ་རྣམ་པར་གཞག་པ་ནི་དངོས་པོའི་དབང་
གིས་རྣམ་པར་གཞག་པ་ཡིན་གྱི། འདུ་ཤེས་ཀྱི་དབང་ཁོ་ནས་རྣམ་པར་གཞག་པ་ནི་མིན་
ནོ། །དེ་ལྟ་བས་ན་དགེ་སློང་གིས་མིའི་འགྲོ་བར་གཏོགས་པ་མི་མ་ཡིན་པ་དང་དུད་འགྲོའི་
འགྲོ་བ་གཞན་གྱི་ལུས་ཀྱི་རྣམ་པ་བསྟེན་པ་ཞིག་གསོད་ན་དེར་འདུ་ཤེས་པས་ཀྱང་རུང་།
གཞན་དུ་འདུ་ཤེས་པས་ཀྱང་རུང་སྟེ། གསད་པའི་དུས་ན་དངོས་གཞི་ལ་ནི་ཕམ་པར་
འགྱུར་རོ། །སྦྱོར་བ་ལ་ནི་མིའི་འགྲོ་བར་གཏོགས་པར་འདུ་ཤེས་ན་ནི་སྦོམ་པོའོ། །མི་
མིན་པ་དང་དུད་འགྲོའི་འགྲོ་བར་གཏོགས་པར་འདུ་ཤེས་ན་ནི་ཉེས་བྱས་སོ་ཞེས་སོགས་
གསུངས་པ་དང་། འགྲེལ་ཆུང་ལས། དགེ་སློང་གིས་ར་ལུག་གམ་གཞན་གྱི་གཟུགས་སུ་
སྔགས་སམ་སྨན་ཞིག་གིས་སྤྲུལ་ཞིང་འདུག་པ་ལ་མིར་མི་ཤེས་བཞིན་དུ་བསད་ཀྱང་
གསོད་པའི་ཚེ་ཉེས་བྱས། ཤི་ན་ཕམ་པར་འགྱུར། མིར་ཤེས་ཏེ་བསད་ན་ཉེས་བྱས་དང་།
སྦོམ་པོ་དང༌། ཕམ་པ་གསུམ་ཆར་ཡོད་དོ། །ཞེས་དང་། ཤེར་འབྱུང་གི་འགྲེལ་པ་ལས།
མི་ལས་བྱོལ་སོང་གི་གཟུགས་སུ་སྤྲུལ་བའམ་མི་མ་ཡིན་དུ་སྤྲུལ་པ་བསད་ན་ཕམ་པར་
འགྱུར་བའོ། །དེ་བཞིན་དུ་བྱོལ་སོང་དང་མི་མ་ཡིན་པ་ལས་མིར་སྤྲུལ་པ་བསད་ན་སྦྱོར་
བའི་ཚེ་འདུ་ཤེས་ཀྱི་དབང་གིས་སྦོམ་པོར་འགྱུར་བ་དང་། བསད་པའི་ཚེ་སྦོམ་པོ་དང་
ལྟུང་བར་འགྱུར་བ་ལྟ་བུ་སྟེ། མི་ངོ་ནོར་བ་ནི་རྒྱུད་གཞན་ཡིན་པས་ནོར་བ་བཙན་གྱི་འདི་
ནི་རྒྱུད་གཅིག་ལས་གཟུགས་སྤྲུལ་པ་ཙམ་དུ་ཟད་པས་ན་མིའི་འདུ་ཤེས་ཡོད་ཀྱང་རུང་
མེད་ཀྱང་རུང་སྟེ་རྩ་བའི་ཉེས་པར་འགྱུར་རོ། །ཞེས་དང་། སོར་འགྲེལ་ཀུན་བཏུས་ལས།
དགེ་སློང་གིས་མིའི་འགྲོ་བར་གཏོགས་པ་འགྲོ་བ་གཞན་གྱི་ལུས་ཀྱི་རྣམ་པ་བསྟེན་པ་
གསོད་ན་མིར་འདུ་ཤེས་ཀྱང་རུང་། འགྲོ་བ་གཞན་དུ་འདུ་ཤེས་ཀྱང་རུང་སྟེ། གང་གསད་
པར་བརྣག་པ་དེར་འདུ་ཤེས་པས་བསད་པའི་དུས་ན་ཕམ་པ་ཁོ་ནར་འགྱུར་རོ། །ཞེས་

དང༌། གཞན་ཡང་པཎ་ཆེན་བློ་གྲོས་ལེགས་བཟང་གི་འདུལ་ཊཱིཀ་ལས། མདོ་སྡེ་ལས།
དགྲ་བཅོམ་པ་མ་ཡིན་པའི་འདུ་ཤེས་ཀྱིས་དགྲ་བཅོམ་པ་བསད་ན་ཡང་མཚམས་མེད་
པར་འགྱུར་རོ་ཞེས་གསུངས་པའི་ཕྱིར་ཞེས་པ་ལ་སོགས་པའི་ཕྱིར་རོ། །དེ་ལྟར་ན་མི་འཐད་
དེ། དེ་ལྟར་འདུ་ཤེས་པས་སོ་ཞེས་དངོས་གཞི་རྫོགས་པ་ལ་འདུ་ཤེས་མ་ནོར་བ་དགོས་
པར་བཤད་པ་དང་། མི་ལ་གཞན་དུ་འདུ་ཤེས་ན་ཕམ་པ་མི་འབྱུང་ཚུལ་ཞུ་བ་ལས། མི་ལ་
མི་མ་ལགས་པའི་འདུ་ཤེས་ཀྱིས་བཀུམ་ན་ཅིར་འགྱུར། ཉེས་པ་སྦོམ་པོའོ། །ཞེས་དང་།
གཞུང་དམ་པ་ལས། བཙུན་པ་དགེ་སློང་གིས་བྱོལ་སོང་མོའི་མངལ་དུ་མི་བཀུམ་ན་ཅིར་
འགྱུར། དེ་སྟེ། མངལ་ན་མིར་འདུ་ཤེས་ན་ནི་མཐར་འགྱུར་རོ། །དེ་སྟེ་མིན་ན་ལྟུང་བའོ། །
ཞེས་དང་། འོད་ལྡན་དུ། མིར་ནི་འདུ་ཤེས་ཞེས་བྱ་བས་ནི་འགྲོ་བ་གཞན་དུ་འདུ་ཤེས་
པས་ནི་མཐར་འགྱུར་བ་མེད་པར་སྟོན་ནོ། །ཞེས་གསུངས་པ་རྣམས་དང་འགལ་བའི་ཕྱིར་
རོ་ཞེ་ན། དེ་ལྟར་འདུ་ཤེས་པས་སོ་ཞེས་པ་ནི་རྒྱུད་ཐ་དད་པའི་མི་ལ་དེ་ལྟར་མ་ནོར་བར་
འདུ་ཤེས་དགོས་པའི་དོན་དང་། ཞུ་བ་སོགས་ཀྱི་དགོངས་པ་ནི་མི་ལ་རྒྱུད་གཞན་པའི་མི་
མ་ཡིན་པའི་འགྲོ་བར་འདུ་ཤེས་འཁྲུལ་ན་ལྟུང་བ་དངོས་གཞི་མི་རྫོགས་པའི་དོན་ཡིན་
པར་བོད་ཀྱི་འདུལ་འཛིན་འགས་གསུངས་སོ། །གཞན་ཡང་ལྷས་སྦྱིན་ལ་མཆོད་སྦྱིན་དུ་
འདུ་ཤེས་པའི་སྒོ་ནས་ལྷས་སྦྱིན་བསད་པ་ལ་དངོས་གཞི་ཇི་ལྟ་བ་བཞིན་བསྐྱེད་པར་ཐལ།
མི་ལ་དུད་འགྲོར་འདུ་ཤེས་པའི་སྒོ་ནས་མི་བསད་པ་ལ་དངོས་གཞི་ཇི་ལྟ་བ་བཞིན་བསྐྱེད་
པའི་ཕྱིར་ཞེ་ན། མི་མཚུངས་ཏེ། ལྷས་སྦྱིན་ལ་མཆོད་སྦྱིན་དུ་འདུ་ཤེས་པས་ལྷས་སྦྱིན་
གསོད་པ་ན་རྒྱུད་ཐ་དད་ཅིང་འདུ་ཤེས་གཅིག་ཏུ་འཁྲུལ་བ་ཡིན་པས་དངོས་གཞི་མི་
བསྐྱེད་དེ། གཏམ་གྱི་གཞི་ལས། གང་གིས་གཞན་གྱི་འདུ་ཤེས་ཀྱིས་མ་འཚོ་བ་དང་བྲལ་
བ་དེ་ནི་བསྙེན་པར་རྫོགས་པར་གྱིས་ཤིག དེ་བཞིན་དུ་རྫོགས་ནས་ཀྱང་སླར་མ་དབྱུང་
ཞིག ཅེས་དང་། དེ་བཞིན་དུ་ཕ་དང་ཉན་ཐོས་ཀྱང་སྦྱར་ནས་གསུངས་པ་ལྟར་ཡིན་པའི་
ཕྱིར་རོ། །མི་ལ་དུད་འགྲོར་འདུ་ཤེས་པའི་སྒོ་ནས་མི་གསོད་པ་ན་མི་དང་སྟག་གི་རྣམ་པ་

གཉིས་སྐབས་དེར་རྒྱུད་གཅིག་ཅིང་རྒྱུད་གཅིག་པའི་ཆ་ལ་འདུ་ཤེས་མ་འཁྲུལ་བའི་ཕྱིར་
ན་ཕམ་པ་འབྱུང་ངོ༌། །འདི་ལ་མཚོ་ཊཱིཀ་ལས། གཞན་ཡང་ཊཱི་ཀ་ལས། ལྷས་སྦྱིན་དུ་འདུ་
ཤེས་པས་མཆོད་སྦྱིན་བསད་པ་ལ་ཕམ་པར་མི་འགྱུར་བ་ལྟ་བུར་ཐལ་བར་ཡང་མི་འགྱུར་
ཏེ། དེ་གཉིས་ནི་རྒྱུད་ཐ་དད་ཡིན་པའི་ཕྱིར། ལྷས་སྦྱིན་དུ་འདུ་ཤེས་པས་མཆོད་སྦྱིན་
བསད་པ་ལ་ཕམ་པར་མི་འགྱུར་བར་རིགས་སོ་ཞེས་བཤད་ལ། དེ་དང་མཚུངས་པ་
བརྗོད་པ་ནི་མི་སྤྲུལ་སྟག་ཏུ་བསྒྱུར་བ་གསོད་པ་ན་སྟག་འདི་གསད་སྙམ་དུ་སྟག་ཡིན་པར་
འདུ་ཤེས་ཏེ། བསད་པ་ཆོས་ཅན། མི་གསོད་པའི་ཕམ་པ་མི་བསྐྱེད་པར་ཐལ། མིར་འདུ་
ཤེས་པ་མེད་པའི་ཕྱིར་དང་། མི་དང་སྟག་གཉིས་ནི་འགྲོ་བ་ཐ་དད་པ་ཡིན་པའི་ཕྱིར་ཞེས་
བརྗོད་དོ་ཞེས་བཤད་ཀྱང་། དེ་ནི་མི་མཚུངས་ཏེ། གསོད་འདོད་སྐྱེས་པའི་གཞི་ལྷས་སྦྱིན་
དང་ལྷས་སྦྱིན་གྱི་འདུ་ཤེས་འཇུག་པའི་གཞི་མཆོད་སྦྱིན་གཉིས་རྒྱུད་ཐ་དད་ཡིན་ལ།
འདིར་གསོད་འདོད་སྐྱེས་པའི་གཞི་དང་སྟག་གི་འདུ་ཤེས་ཀྱིས་འཇུག་པའི་གཞི་མི་གཉིས་
རྒྱུད་གཅིག་ཡིན་པའི་ཕྱིར་རོ། །གཞན་ཡང་འདི་ལ་མཁས་པ་འགས། སྟག་གི་རྣམ་ལྡན་
འདི་གསོད་སྙམ་པའི་དུས་ཀྱི་གསད་བྱ་དེ་སྟག་གི་རྣམ་ལྡན་དུ་ཡོད་ཅིང་། ལྷས་བྱིན་གྱི་
རྣམ་ལྡན་འདི་གསད་པར་བྱའོ་སྙམ་པའི་དུས་ཀྱི་གསད་བྱ་མཆོད་བྱིན་དེ་ལྷས་བྱིན་གྱི་
རྣམ་ལྡན་དུ་མེད་པའི་ཕྱིར་ཞེས་ཀྱང་གསུངས་སོ། །ཡང་མི་སྤྲུལ་སྟག་ཏུ་བསྒྱུར་བ་ལ་སྟག་
ཉིད་དུ་འདུ་ཤེས་པའི་སྒོ་ནས་བསད་པ་ལ་ཕམ་པ་མི་འབྱུང་བར་ཐལ། མི་གསོད་འདོད་
ཀྱི་ཀུན་སློང་མེད་པའི་ཕྱིར་ཞེ་ན། མི་གསོད་འདོད་དངོས་མེད་ཀྱང་འདི་གསོད་དོ་སྙམ་དུ་
རྟེན་ངེས་པར་བཟུང་བའི་ཕྱིར་ན་ཕམ་པ་འབྱུང་སྟེ། མཛོད་འགྲེལ་ལས། དགྲ་བཅོམ་པ་
མ་ཡིན་པའི་འདུ་ཤེས་ཀྱིས་དགྲ་བཅོམ་པ་བསད་ན་ཡང་མཚམས་མེད་པར་འགྱུར་ཏེ།
འདི་གསད་དོ་སྙམ་དུ་རྟེན་ངེས་པར་བཟུང་བའི་ཕྱིར་ཞེས་གསུངས་པ་བཞིན་ནོ། །འོ་ན་མི་
ལ་མི་མ་ཡིན་པར་འདུ་ཤེས་པའི་སྒོ་ནས་བསད་ཀྱང་དངོས་གཞི་རྫོགས་ན། འདི་འདུ་
ཤེས་གཙོ་བོའི་ལྟུང་བ་མིན་པར་འགྱུར་རོ་ཞེ་ན། མི་འགྱུར་ཏེ། འདུ་ཤེས་གཙོ་བོའི་ལྟུང་

བ་ཞེས་པ་ནི་རང་གི་གཞིའི་ཡན་ལག་གི་བྱེ་བྲག་ལ་འདུ་ཤེས་ཀྱི་བྱེ་བྲག་ངེས་གཟུང་དུ་
དགོས་པ་ཞིག་ལ་ཟེར་ན། འདི་ལ་ཡང་རྒྱུད་གཅིག་ལ་མ་འཁྲུལ་བའི་འདུ་ཤེས་ངེས་
གཟུང་དུ་དགོས་པས་སོ། །ཁ་ཅིག་གིས་ཊི་ཀ་ལས། མིའི་འགྲོ་བར་གཏོགས་པ་འགྲོ་བ་
གཞན་གྱི་ལུས་ཀྱི་རྣམ་པ་བསྟེན་པ་ཞིག་གསོད་ན། དེར་འདུ་ཤེས་པས་ཀྱང་རུང་།
གཞན་དུ་འདུ་ཤེས་པས་ཀྱང་རུང་སྟེ། བསད་པའི་དུས་ན་དངོས་གཞི་ལ་ནི་ཕམ་པ་ཁོ་
ནར་འགྱུར་རོ་ཞེས་གསུངས་པ་དེ་ཉིད་ཡིད་གཉིས་ཀྱི་འདུ་ཤེས་ཀྱིས་ཞུགས་ན་ཕམ་པ་
འབྱུང་བའི་དོན་ཡིན་པར་བཤད་པ་དེ་ཡང་མི་འཐད་དེ། དེ་ལྟར་ན་ཡིད་གཉིས་ནི་འདུ་
ཤེས་དང་འདྲ་བས་མི་དུད་འགྲོར་སྤྲུལ་པ་ཞིག་བསད་ན་སྦྱོར་ལྟུང་སྦོམ་པོ་བསྐྱེད་དགོས་
པ་ལ། ཊི་ཀ་ཉིད་ལས་མི་དུད་འགྲོར་སྤྲུལ་པ་ཞིག་དུད་འགྲོའི་འགྲོ་བར་གཏོགས་པར་
འདུ་ཤེས་ནས་བསད་ན་མཐར་ཐུག་ལ་ཕམ་པ་འབྱུང་ཡང་སྦྱོར་བ་ལ་ནི་འདུ་ཤེས་ཀྱི་
དབང་གིས་ཉེས་བྱས་སུ་འགྱུར་བར་གསུངས་ཤིང་། གཞན་ཡང་དེ་ཉིད་ལས། འདུ་ཤེས་
ལོག་པའི་དབང་གིས་ནི་སྦྱོར་བའི་ཁ་ན་མ་ཐོ་བ་ཆེ་ཆུང་དུ་འགྱུར་བར་ཟད་ཀྱི་ཞེས་འདུ་
ཤེས་ལོག་པར་བཤད་པའི་ཕྱིར་རོ། །ཁ་ཅིག་གིས་ཊཱི་ཀ་ལས་གསུངས་པ་དེ་ཀུན་སློང་སྤྱི་
ཞུགས་ཀྱི་དབང་དུ་བྱས་པ་ཡིན་པར་བཤད་ཀྱང་། དེ་ཡང་མི་འཐད་དེ། དེ་ལྟར་ན་ཡང་
མི་དུད་འགྲོར་སྤྲུལ་པ་བསད་ན་སྦྱོར་བ་ལ་སྦོམ་པོ་བསྐྱེད་དགོས་པ་ལ། མཐར་ཐུག་ལ་
ཕམ་པ་འབྱུང་ཡང་སྦྱོར་བ་ལ་ཉེས་བྱས་བསྐྱེད་པར་བཤད་པའི་ཕྱིར་རོ། །གོང་གི་ལྟུང་བ་
བདུན་པོ་དེ་མ་གཏོགས་པ་སེམས་ཅན་དུ་གྱུར་པ་ཐམས་ཅད་ཀྱིས་ལྟུང་བ་དངོས་གཞི་
རྫོགས་པར་སྐྱེད་པ་ལ། ཡུལ་དེ་གཟུགས་གཞན་དུ་སྤྲུལ་པ་མ་ཡིན་པ་ཡན་ལག་ཏུ་དགོས་
ཤིང་། ཡུལ་དེ་གཟུགས་གཞན་དུ་སྤྲུལ་པ་ཡུལ་དུ་བྱས་ན་ནི་ལྟུང་བ་རང་རང་གི་ན་སྨད་དུ་
འགྱུར་བ་ལས་དངོས་གཞི་རྫོགས་པར་མི་སྐྱེད་དེ། འབྱུང་རིང་བ་དང༌། མ་དད་པ་དང་།
མངོན་ཞེན་མི་རྫོགས་པའི་ཕྱིར་རོ། །བཞི་པ་ཡོན་ཏན་གྱི་ཆ་ལ་བརྟེན་པའི་དོགས་པ་
བཅད་ནས་འཕེན་པ་གཅིག་གིས་བསྡུས་པའི་ལུས་ལྟུང་བའི་ཡན་ལག་ཏུ་བཞག་པ་ནི།

གནས་སྐབས་གཞན་ཐོབ་པ་ནི་གཞན་ཉིད་མ་ཡིན་ནོ། །ཞེས་གསུངས་ཏེ། སོ་སོའི་སྐྱེ་
བོའི་གནས་སྐབས་ལས་གཞན་མིས་དགྲ་བཅོམ་པ་ཐོབ་པ་ནི་མི་ལས་རྒྱུད་གཞན་དུ་གྱུར་
པ་ཉིད་མ་ཡིན་ནོ། །དེ་ཡང་སྔར་གྱི་སོ་སྐྱེའི་ལུས་དང་ཕྱིས་ཀྱི་དགྲ་བཅོམ་པའི་ལུས་
གཉིས་འཕེན་བྱེད་ཀྱི་ལས་གཅིག་གིས་འཕངས་པའི་མིའི་ལུས་སུ་རིགས་གཅིག་པའི་
ཕྱིར་རོ། །དེས་ན་དང་པོར་སོ་སྐྱེས་ལ་མཚོན་བསྣུན་ནས་དེའི་འོག་ཏུ་དེ་དགྲ་བཅོམ་པར་
གྱུར་ནས་ཤི་ན་མི་བསད་པའི་ཕམ་པར་འགྱུར་བ་དང་། དགྲ་བཅོམ་པའི་རྟེན་ཅན་བསད་
ན་ཕམ་པར་འགྱུར་ལ་མཚམས་མེད་པར་ཡང་འགྱུར་རོ། །མདོ་འདིས་སྲོག་གཅོད་པ་ལ་
གསུངས་པ་ནི་མཚོན་བྱེད་དེ། སོ་སྐྱེ་ཡུལ་དུ་བྱས་པ་ལས་ལྟུང་བ་དངོས་གཞི་སྐྱེད་པ་ལྟར།
དགྲ་བཅོམ་པ་ཡུལ་དུ་བྱས་པ་ལས་ཀྱང་ལྟུང་བ་དངོས་གཞི་སྐྱེད་ཅེས་མ་བྱིན་ལེན་དང་
དབྱེན་ལྷག་དང་གནས་ངན་ལེན་བརྗོད་པ་ལ་སོགས་པ་དམིགས་བསལ་འགའ་ཞིག་མ་
གཏོགས་པ་གཞི་མི་ལས་གྱུར་པ་རྣམས་ལ་སྤྱིར་བསྟན་པ་ཡིན་ནོ། །སྐབས་འདིར་ཊཱི་ཀ་
ལས། དགྲ་བཅོམ་པ་མ་ཡིན་པའི་གནས་སྐབས་སུ་གསད་པའི་ཕྱིར་སྦྱོར་བ་བྱས་ནས།
དེས་དགྲ་བཅོམ་པ་ཉིད་ཐོབ་པ་ན་གསོད་པར་བྱེད་ན་དེ་ལ་ཕམ་པ་དང་མཚམས་མེད་པ་
གཉིས་ཀ་འབྱུང་བ་ཁོ་ནར་འགྱུར་ཏེ། དགྲ་བཅོམ་པའི་གནས་སྐབས་གཞན་ཐོབ་པ་དེ་
རྒྱུད་གཞན་ཉིད་མ་ཡིན་པའི་ཕྱིར་རོ། །ཞེས་མཚམས་མེད་འབྱུང་བར་གསུངས་པ་དེ་དང་།
མཛོད་ལས། བསྣུན་འོག་དགྲ་བཅོམ་པ་ལ་མིན། །ཞེས་ཕྱིར་མི་འོང་གི་རྟེན་ལ་འཆི་ངེས་
ཀྱི་མཚོན་བསྣན། དགྲ་བཅོམ་པ་ཐོབ་པའི་རྟེན་ལ་སྐུ་ཚེའི་འདུ་བྱེད་བཏང་ན་མཚམས་
མེད་པར་མི་འགྱུར་བར་གསུངས་པ་གཉིས་མི་འགལ་ཚུལ། སྔ་མ་སླར་ཡང་སྦྱོར་བ་
བརྩམས་ནས་གསོད་པ་ལ་བྱེད་ལ། ཕྱི་མ་སྔར་གྱི་སྦྱོར་བ་ཁོ་ནས་གྲོངས་པ་ལ་བྱེད་པའི་
ཕྱིར་ཞེས་མཁས་པ་(གུང་ཐང་བློ་གྲོས་དང་ལྷ་མོའི་བློ་བཟང་སོགས)འགས་གསུངས་ཀྱང་། དེ་ལྟར་ན། དགྲ་
བཅོམ་པ་མ་ཡིན་པའི་སྐབས་སུ་གསོད་པའི་སྦྱོར་བ་བྱས། དགྲ་བཅོམ་པར་གྱུར་པའི་
སྐབས་སུ་ཡང་གསོད་པའི་སྦྱོར་བ་བྱས་ནས་དེའི་རྐྱེན་གྱིས་དགྲ་བཅོམ་པ་དེ་ཉིད་གྲོངས་

པར་གྱུར་ན་མཚམས་མེད་པར་འགྱུར་ཏེ། དགྲ་བཅོམ་པའི་གནས་སྐབས་གཞན་ཐོབ་པ་
དེ་རྒྱུད་གཞན་ཉིད་མ་ཡིན་པའི་ཕྱིར་རོ་ཞེས་ཊཱི་ཀའི་དགོངས་པ་དེ་ལྟར་འདོན་དགོས་སམ།
དགོས་ན། སྔར་དགྲ་བཅོམ་པ་མ་ཡིན་པའི་སྐབས་སུ་གསོད་པའི་སྦྱོར་བ་བྱས་ཞེས་སྨོས་
པ་ལ་དགོས་པ་ཅི་ཡོད་དང་། ཉེ་སྦྱོར་དང་མཐར་ཐུག་གཉིས་གནས་སྐབས་གཞན་མ་
ཡིན་པའི་ཕྱིར་གནས་སྐབས་གཞན་ཐོབ་པ་དེ་རྒྱུད་གཞན་མ་ཡིན་པའི་ཕྱིར་ཞེས་པ་ཡང་
ཅིའི་ཕྱིར་སྨྲས་བརྟག་དགོས་སོ། །གསུམ་པ་ཐ་དད་དུ་སྐྱེ་ལུགས་ཞར་བྱུང་དང་བཅས་པ་
ལ་གཉིས་ཏེ། ཐ་དད་དུ་སྐྱེ་ལུགས་དངོས་དང་། ཞར་ལ་བྱུང་བའོ། །དང་པོ་ནི། སྤྱིར་ན་
ལྟུང་བ་གཅིག་ཏུ་སྐྱེ་བ་དང༌། ཐ་དད་དུ་སྐྱེ་བ་གཉིས་ལས། གཅིག་ཏུ་སྐྱེ་བ་ནི་སྔར་རྣམ་
འབྱེད་དུ་བསྟན་ལ། ཐ་དད་དུ་སྐྱེ་བ་ནི་སྐབས་འདིར་སྟོན་ཏེ། དེ་ལ་ཐ་དད་དུ་སྐྱེ་ལུགས་
དྲུག་ལས། དང་པོ་བསླབ་རྒྱུན་ཐ་དད་པས་ལྟུང་བ་ཐ་དད་པ་ནི། ཉེས་པ་དེ་མེད་པ་ཉིད་
ལ་འོང་བ་ནི་ཐ་དད་དོ། །ཞེས་གསུངས་ཏེ། དགེ་སློང་གིས་ཁང་པ་ཁང་ཆེན་རྩིག་པ་ལྟ་བུ་
ལ་སྦྱོར་བ་དང་མཐར་ཐུག་གི་བར་སྐབས་སུ་ཉེས་པ་དེ་བཅས་པ་མེད་པ་ཁྱིམ་པར་
བབས་པས་བར་དུ་ཆོད་པ་ཉིད་ལ་བསླབ་རྒྱུན་སྔ་ཕྱི་གཉིས་སུ་ལྟུང་བ་འོང་བ་ནི་ན་སྨད་
ཐ་དད་དོ། །དེ་ཡང་བསླབ་རྒྱུན་སྔ་མའི་རྟེན་ལ་སྦྱོར་བའི་རྣམ་པའི་ན་སྨད་དང་། ཕྱི་མའི་
རྟེན་ལ་དངོས་གཞིའི་རྣམ་པའི་ན་སྨད་དུ་འགྱུར་གྱི། དངོས་གཞི་རྫོགས་པ་གཅིག་ཏུ་
འགྱུར་བ་ནི་མ་ཡིན་ཏེ། སྦྱོར་བ་དང་མཐར་ཐུག་གི་བར་སྐབས་སུ་བཅས་པའི་རྟེན་མ་
ཡིན་པས་བར་དུ་ཆོད་པའི་ཕྱིར་རོ། །སྐབས་འདིར་ཊི་ཀ་ལས། དགེ་སློང་གིས་སྟན་
གཅིག་ལོ་དྲུག་མ་ལོན་པར། ལོ་དྲུག་པོ་དེ་ཉིད་ཀྱི་ནང་དུ་སྟན་གཞན་གཅིག་བརྩམས་
ནས་ཁྱིམ་པར་བབས་ཤིང་ཡང་ཕྱིས་བསྙེན་པར་རྫོགས་ནས། དེས་སྟན་གཞན་ཞིག་བྱེད་
ཅིང་དེ་ཟིན་པར་བྱས་ནས་དེའི་འོག་ཏུ་དུས་མ་ཡིན་པ་ཁོ་ནར་སྔར་སྟན་བརྩམས་པ་དེ་
ཡང་ཟིན་པར་བྱེད་ན་དེའི་ཚེ་རྩོམ་པ་དང་ཟིན་པར་བྱེད་པའི་མཚན་ཉིད་སྔ་ཕྱིའི་ཆ་དེ་
གཉིས་ལྟུང་བ་ཐ་དད་པའི་བྱེད་པ་པོ་ཉིད་ཡིན་ཏེ། དེ་ལ་སྔར་མ་བབས་པའི་མདུན་རོལ་

ཏུ་དུས་མ་ཡིན་པར་སྟན་གཞན་རྩོམ་པའི་ཆ་སྔ་མ་དེ་ནི་སྦྱོར་བ་ལས་བྱུང་བའི་ཉེས་བྱས་
ཀྱི་བྱེད་པ་པོ་ཉིད་ཡིན་ནོ། །ཕྱིས་བསྙེན་པར་རྫོགས་ནས་སྟན་གཞན་ཞིག་བྱེད་ཅིང་དེ་
ཟིན་པར་བྱས་པ་དེ་ལ་ནི་ཉེས་པ་མེད་དོ། །དེའི་འོག་ཏུ་དུས་མ་ཡིན་པ་ཁོ་ནར་སྔར་སྟན་
བརྩམས་པ་དེ་ཡང་ཟིན་པར་བྱེད་པའི་ཆ་ཕྱི་མ་དེ་ནི་སྤང་བའི་ལྟུང་བྱེད་ཀྱི་དངོས་གཞིའི་
བྱེད་པ་པོ་ཉིད་ཡིན་པ་ལྟ་བུ་དང་། ཞེས་སྔར་གྱི་འཕྲོ་ཟིན་པར་བྱེད་པ་དངོས་གཞིར་
གསུངས་པའི་དོན་ནི་སྔར་མ་བབས་པའི་གནས་སྐབས་སུ་སྟན་ཕྱེད་ལྟ་བུ་གྲུབ་ནས་
བསླབ་རྒྱུན་ཕྱི་མ་ལ་དེའི་འཕྲོ་ཟིན་པར་བྱེད་ན་ན་སྨད་ལས་མི་སྐྱེད་ཀྱང་བསླབ་རྒྱུན་སྔ་མ་
ལ་སྦྱོར་བའི་སྦྱོར་བ་ཐ་ན་བལ་སྟ་གོན་ཙམ་ལས་མ་བྱས་ལ། བསླབ་རྒྱུན་ཕྱི་མ་ལ་ནི་སྟན་
གཉིས་པའི་སྦྱོར་བ་ཡོངས་སུ་རྫོགས་པར་བྱས་ན་དངོས་གཞིར་འགྱུར་བས་དེའི་དབང་དུ་
བྱས་སོ། །ཁ་ཅིག་གིས་ཊཱི་ཀར་དངོས་གཞིའི་བྱེད་པ་པོ་ཉིད་ཡིན་པ་ཞེས་པ་མཐར་ཐུག་པ་
ཡིན་པ་ཙམ་ལ་དགོངས་པར་བཤད་ཀྱང་། སྤང་བའི་ལྟུང་བྱེད་ཀྱི་དངོས་གཞིའི་བྱེད་པ་པོ་
ཉིད་ཡིན་ཞེས་གསལ་བོར་གསུངས་འདུག་པས་དེ་ལྟར་འགྲེལ་དཀའ་འོ། །མདོ་འདིས་དེ་
དག་དང་མཚུངས་པའི་ལྟུང་བ་གཞན་སྦྱོར་བ་གནང་ལ་ཚད་བཟུང་མ་ཡིན་པ་རྣམས་ལ་
བསླབ་རྒྱུན་སྔ་ཕྱིར་ལྟུང་བ་འོང་བ་ནི་ཐ་དད་པ་ཉིད་དོ་ཞེས་སྤྱིར་བསྟན་པ་ཡིན་ནོ། །
འཆང་འཇོག་ལ་སོགས་པ་སྦྱོར་བ་གནང་ལ་ཚད་བཟུང་རྣམས་ཀྱི་ཞག་ཚོགས་པའི་བར་
སྐབས་སུ་ཁྱིམ་པར་བབས་པ་ནི། བསླབ་རྒྱུན་སྔ་ཕྱིར་ན་སྨད་ཐ་དད་དུ་བསྐྱེད་པ་མ་ཡིན་
ཏེ། བསླབ་རྒྱུན་སྔ་ཕྱི་གཉིས་ལ་གནས་སྐབས་དེ་གནང་བའི་དུས་ཡིན་པའི་ཕྱིར་རོ། །དེ་
བཞིན་དུ་མཚན་གཞན་གྱིས་ཆོད་པ་ལ་ཡང་ཊི་ཀ་ལས། དེ་བཞིན་དུ་དགེ་སློང་མ་ཉིད་དུ་
གྱུར་ནས་ཡང་དགེ་སློང་ཉིད་དུ་གྱུར་ན་ཡང་འདི་ལྟར། དེ་བཏང་བའི་བསམ་པ་མ་སྐྱེས་པ་
ཡིན་མོད་ཀྱི་འོན་ཀྱང་རིགས་མི་མཐུན་པའི་གནས་སྐབས་གཞན་གྱིས་བར་དུ་ཆོད་པའི་
ཕྱིར་སྔར་བརྩམས་པ་དང་ཕྱིས་ཟིན་པར་བྱེད་པ་དེ་དག་ཕན་ཚུན་ཐ་དད་པ་ཉིད་ཡིན་གྱི་
གཅིག་པ་ཉིད་ནི་མ་ཡིན་པ་ལྟ་བུའོ། །ཞེས་གསུངས་སོ། །བསླབ་རྒྱུན་མི་གཅིག་པ་

སོགས་ཀྱི་ལྟུང་བ་ཐ་དད་པ་འདི་རྣམས་ཕྱིར་བཅོས་ཡང་ཐ་དད་དུ་བྱེད་དགོས་སོ། །
གཉིས་པ་བསམ་རྒྱུན་ཐ་དད་པས་ལྟུང་བ་ཐ་དད་པ་ནི། བཏང་བ་ཡང་ངོ་། །ཞེས་
གསུངས་ཏེ། བསླབ་རྒྱུན་གཅིག་ཀྱང་དགེ་སློང་གིས་ཁང་པ་ཁང་ཆེན་ཕྱེད་བརྩིགས་ཟིན་
པ་ན་བསམ་པ་ཐག་པ་ནས་བློས་བཏང་བ་ལས་སླར་ཡང་བྱེད་འདོད་ཀྱི་བསམ་པ་སྐྱེས་ཏེ་
སྔར་གྱི་འཕྲོ་ཟིན་པར་བྱེད་ན་ཡང་ངོ་སྟེ་འོང་བ་ནི་ཐ་དད་དོ་ཞེས་སྔ་མར་སྦྱར་ཏེ་བསམ་
རྒྱུན་གཉིས་སུ་ལྟུང་བ་འོང་བ་ནི་ན་སྨད་ཐ་དད་དོ། །དེ་ཡང་བསམ་རྒྱུན་སྔ་མའི་གནས་
སྐབས་སུ་སྦྱོར་བའི་རྣམ་པའི་ན་སྨད་དང་། བསམ་རྒྱུན་ཕྱི་མའི་གནས་སྐབས་སུ་དངོས་
གཞིའི་རྣམ་པའི་ན་སྨད་སྐྱེད་པའོ། །སྐབས་འདིར་ཊི་ཀར་ཕྱི་མའི་སྐབས་སུ་དངོས་གཞི་
སྐྱེད་པར་བཤད་པའང་དགོངས་པ་སྔར་བཞིན་བླང་བར་བྱའོ། །མདོ་འདིས་ནི་དེ་དང་
མཚུངས་པའི་ལྟུང་བ་རྒྱུན་ལྡན་ལོ་དྲུག་སྟན་ལ་སོགས་པ་གཞན་རྣམས་ལ་ཡང་བསམ་
རྒྱུན་སྔ་ཕྱིར་ལྟུང་བ་འོང་བ་ནི་ན་སྨད་པ་ཐ་དད་པ་ཉིད་དོ་ཞེས་སྤྱིར་བསྟན་པ་ཡིན་ནོ། །
གསུམ་པ་བཅས་པ་ཐ་དད་པས་ལྟུང་བ་ཐ་དད་པ་ནི། གཞི་གཅིག་ལ་དུ་མ་ཉིད་བཅས་པ་
ལ་ནི་ཇི་སྙེད་པ་དེ་སྙེད་ཀྱི་ཉེས་པར་འགྱུར་རོ། །ཞེས་གསུངས་ཏེ། བསླབ་རྒྱུན་དང་
བསམ་རྒྱུན་གཉིས་ཀ་གཅིག་ཀྱང་གཞིའམ་བྱ་བ་གཅིག་ལ་བཅས་པའི་རིགས་མི་འདྲ་བ་
དུ་མ་ཉིད་བཅས་པ་ལ་ནི་བཅས་པའི་གྲངས་ཇི་སྙེད་ལས་འདས་པ་དེ་སྙེད་ཀྱི་ཉེས་པར་
འགྱུར་རོ། །འདི་ནི་ཞུ་བ་ལས། བཙུན་པ་དགེ་སློང་གིས་འཚལ་མ་ལན་ཅིག་འཚལ་བས་
ལྟུང་བ་བཞི་འབྱུང་བ་ལྟ་མཆིས་ལགས་སམ། ཉེ་བར་འཁོར་ཡོད་དེ། བྱིན་ལེན་མ་བྱས་པ།
རུང་བ་མིན་པ་གསོག་འཇོག་བྱས་པ་དུས་མིན་ཟ་བའོ། །ཞེས་གསུངས་སོ། །གསོག་
འཇོག་གི་ཟས་ཡིན་ན་ཆོ་གའི་སྒོ་ནས་མི་རུང་བའི་ཟས་ཡིན་དགོས་ལ། དེས་ན་གསོག་
འཇོག་ཏུ་སོང་བའི་དུས་རུང་གི་ཟས་བྱིན་ལེན་ཞིག་པ་དུས་མ་ཡིན་པར་ཟ་ན་དེ་བཞི་ག་ཟ་
བའི་ལྟུང་བ་འབྱུང་ངོ་། །དེ་དག་ཀྱང་ལྟུང་བྱེད་ཉེས་བྱས་ཅི་རིགས་པར་བསྐྱེད་པའི་དབང་
དུ་བྱས་པ་སྟེ། གསོག་འཇོག་གི་ཟས་དུས་མིན་དུ་ཟ་ན་གསོག་འཇོག་ཟ་བའི་ལྟུང་བྱེད་

འབྱུང་ཡང་། དུས་མིན་པར་ཟ་བའི་ཆ་ནས་ཉེས་བྱས་ལས་མི་བསྐྱེད་པའི་ཕྱིར་ཏེ། ཟས་
རུང་བའི་ཡན་ལག་མ་ཚང་བའི་ཕྱིར་རོ། །འོ་ན་ལྟུང་བ་དེ་བཞི་པོ་འབྱུང་བ་ལ་ཀུན་སློང་ཐ་
དད་པ་བཞི་དགོས་སམ་སྙམ་ན། མི་དགོས་ཏེ། ལྟུང་བ་བཞི་པོ་སྐྱེད་བྱེད་ཀྱི་གཞིའི་ཡན་
ལག་དེ་དག་ལ་འདུ་ཤེས་མ་འཁྲུལ་བའི་སྒོ་ནས་ཟས་དེ་ཟ་འདོད་ཙམ་གྱིས་ཟོས་ན་ལྟུང་བ་
བཞི་པོ་འབྱུང་ངོ༌། །བཞི་པ་ཀུན་སློང་ཐ་དད་པས་ལྟུང་བ་ཐ་དད་པ་ལ་གཉིས་ཏེ། ཀུན་
སློང་ཐ་དད་ཀྱི་དབྱེ་བ་དངོས་དང་། དམིགས་བསལ་མཚོན་དཔེ་དང་བཅས་པའོ། །དང་
པོ་ནི། དེའི་ཆ་ནི་དེར་གཏོགས་སོ། །ཞེས་གསུངས་ཏེ། ཁ་ན་མ་ཐོ་བ་ལྕི་བ་མི་ཚངས་སྤྱོད་
ལྟ་བུ་དེའི་ཆ་ལ་གཉིས་ཏེ། བྱ་ཊིཀ་སོགས་ལས་བཤད་པ་ལྟར་ཆ་ཤས་ཀྱིས་ཆར་གྱུར་པ་
དང༌། ཆར་གཏོགས་པས་ཆར་གྱུར་པའོ། །དང་པོ་ནི་ཆ་ཅན་མི་ཚངས་སྤྱོད་དང་ཀུན་སློང་
ཐ་མི་དད་པས་བསླངས་པའི་མི་ཚངས་སྤྱོད་པའི་སྦྱོར་བའི་ལྟུང་བ་ལྟ་བུ་དང་། གཉིས་པ་
ནི་ཆ་ཅན་མི་ཚངས་སྤྱོད་དང་ཀུན་སློང་ཐ་དད་ཅིང་སྦྱོར་དགག་གཞི་གསུམ་ཅི་རིགས་ཆ་
ཅན་དང་མཐུན་པའི་བསྙེན་བཀུར་བསྔགས་པའི་ལྷག་མ་ལྟ་བུ་སྟེ། དེ་ལྟར་ཊི་ཀ་དང་རང་
འགྲེལ་ལས། ཆའི་ངོ་བོ་ཉིད་བརྗོད་དེ་མི་ཚངས་པར་སྤྱོད་པའི་ཕྱིར་འགྲོ་བ་གང་ཡིན་པ་
དེ་ནི་ཉེས་བྱས་སོ། །བདག་ཉིད་ཀྱིས་ཀུན་ཏུ་སྤྱོད་པ་བསྔགས་པ་གང་ཡིན་པ་དེ་ནི་དགེ་
འདུན་ལྷག་མའོ། །ཞེས་གསུངས་སོ། །དེ་ལས་ཆར་གཏོགས་པས་ཆར་གྱུར་པའི་ཆ་དང་
ཆ་ཅན་ནི། ཊི་ཀ་ལས། མི་ཚངས་པར་སྤྱོད་པའི་ཆ་གང་ཞེ་ན། ཁུ་བ་འབྱིན་པ་དང་།
ལུས་ཀྱི་རེག་པ་དང་། འཁྲིག་པ་དང་ལྡན་པར་སྨྲ་བ་དང་། ཞེས་སོགས་དང་། མ་བྱིན་
པར་ལེན་པའི་ཆ་གང་ཞེ་ན། བྱིན་པ་ཕྲོགས་ཏེ་སྤྱོད་པ་དང་བསྔོས་པ་ལས་བསྒྱུར་བ་དང་
སྐྱོད་པ་དང་སྦེད་པ་དང་། ཞེས་སོགས་དང་། དེ་ལྟར་སྐྱོད་པ་ཊཱི་ཀར་མ་བྱིན་ལེན་པའི་
ཆར་བྱས་ཀྱང་ལུང་རིགས་གཏེར་མཛོད་སོགས་སུ་སྲོག་གཅོད་པའི་ཆར་བྱས་སོ། །ཡང་
ཊི་ཀར། མི་གསོད་པའི་ཆ་གང་ཞེ་ན། རྩོད་པ་དང་བཅས་པའི་གཞི་མི་གཏོང་བ་དག་དང་།
ས་བོན་གྱི་ཚོགས་དང་སྐྱེ་བའི་ཚོགས་འཇིག་པ་དང་། ཞེས་སོགས་དང་། མིའི་ཆོས་བླ་མ་

སྨྲ་བའི་ཆ་གང་ཞེ་ན། གཞི་མེད་པ་དང་བག་ཙམ་དང་། ཞེས་སོགས་དང་། ཕམ་པར་གྱུར་
པས་སྐུར་བ་འདེབས་པའི་ཆ་གང་ཞེ་ན། དགེ་འདུན་ལྷག་མས་སྐུར་བ་འདེབས་པའོ། །
དགེ་འདུན་གྱི་དབྱེན་བྱེད་པའི་ཆ་གང་ཞེ་ན། དགེ་སློང་ལ་ཕྲ་མ་བྱེད་པ་དང་། ཞེས་
སོགས་རྒྱས་པར་གསུངས་སོ། །དེ་ལྟར་ཆ་ཅན་ནི་ལྟུང་བ་ལྕི་ཞིང་རག་པ་དང་། ཆ་ནི་ཕྲ་
ཞིང་ཡང་བའོ། །ཕམ་བཞི་ལ་སོགས་པ་འགའ་ཞིག་ཆ་ཅན་ཁོ་ན་ཡིན་པ་དང་། ཕམ་པས་
སྐུར་བ་འདེབས་པ་སོགས་ཆ་དང་ཆ་ཅན་གཉིས་ཀ་ཡིན་ནོ། །དེས་ན་མི་ཚངས་སྤྱོད་
སོགས་ཀྱི་ཆར་གཏོགས་པས་ཆར་གྱུར་པའི་ལྟུང་བ་འབྱིན་པ་ལ་སོགས་པ་དེ་དག་ནི་མི་
ཚངས་སྤྱོད་སོགས་ཀྱི་སྡེར་གཏོགས་དང་སྦྱོར་བའི་ལྟུང་བ་མ་ཡིན་ལ། ཆ་ཤས་ཀྱིས་ཆར་
གྱུར་པ་ཕམ་ལྷག་གི་སྦྱོར་བའི་སྦོམ་པོ་དང་ཉེས་བྱས་རྣམས་ནི་ཆ་ཤས་ཀྱིས་ཆར་གྱུར་པའི་
ལྟུང་བ་ཡིན་གྱི་ཆར་གཏོགས་པས་ཆར་གྱུར་པའི་ལྟུང་བ་མ་ཡིན་ནོ། །ཚིག་གི་དོན་ནི། དེ་
ལ་མི་ཚངས་སྤྱོད་ལྟ་བུ་ཆ་ཅན་དེའི་ཆར་གཏོགས་པའི་ཆུ་འབྱིན་པ་དང་རེག་པ་དང་།
དབེན་པར་འདུག་འགྲེང་ལ་སོགས་པ་ནི་ཆ་དེར་གཏོགས་པ་ཡིན་གྱི་ཆ་ཅན་མི་ཚངས་
སྤྱོད་ཉིད་དུ་ནི་མི་གཏོགས་སོ། །དེ་ཡང་མི་ཚངས་སྤྱོད་ཀྱི་ཀུན་སློང་གིས་ཀུན་ནས་མ་
བསླངས་པའི་ཕྱིར་ཏེ། ཆ་དང་ཆ་ཅན་ཀུན་སློང་ཐ་དད་པའི་ཕྱིར་རོ། །ཕམ་ལྷག་སོགས་
ལ་རང་རང་གི་ཀུན་སློང་དགོས་པར་སྔར་སྡེ་ལྔ་སོ་སོར་བསྟན་པར་བརྗོད་ཟིན་ཀྱང་མདོ་
འདི་བསྟན་པའི་དགོས་པ་ནི་ཧ་ཅང་ཐལ་བར་འགྱུར་བ་སེལ་བ་ཡིན་ཏེ། ཊཱི་ཀར། མདོ་
འདིས་མ་བརྗོད་པ་ནི་ཅུང་ཟད་ཀྱང་མི་བརྗོད་ཀྱི་ཧ་ཅང་ཐལ་བར་འགྱུར་བ་སེལ་བར་
བྱེད་དོ། །ཞེས་གསུངས་པ་ལྟར་རོ། །དེ་ཇི་ལྟར་སེལ་བར་བྱེད་ན། དཔེར་ན་ཁུ་བ་འབྱིན་
པའི་འདུན་པས་ཁུ་བ་ཕྱུང་བ་མི་ཚངས་པར་སྤྱོད་པའི་སྦོམ་པོ་ཡིན་ན་ཧ་ཅང་ཐལ་ཏེ། ལྟུང་
བ་གཞན་གྱི་ཀུན་སློང་གིས་ལྟུང་བ་གཞན་སློང་བའི་ཕྱིར་རོ། །དེས་ན་དེ་ནི་འབྱིན་པའི་
ལྷག་མ་ཡིན་གྱི་ཕམ་པའི་སྦོམ་པོ་མིན་ཞེས་སེལ་བར་བྱེད་དེ། ཊཱི་ཀར། ཁུ་བ་འབྱིན་པ་
ལ་སོགས་པ་མི་ཚངས་པར་སྤྱོད་པར་གཏོགས་པའི་སྦོམ་པོ་ལ་སོགས་པ་ཁ་ན་མ་ཐོ་བ་

གཞན་དུ་འགྱུར་བར་ཐལ་བ་དེ་དེའི་ཆ་ནི་དེར་གཏོགས་སོ་ཞེས་བྱ་བའི་མདོ་འདིས་སྦོམ་
པོ་ལ་སོགས་པ་ཁ་ན་མ་ཐོ་བ་གཞན་དུ་འགྱུར་བ་དམིགས་ཀྱིས་བསལ་ཏོ། །ཞེས་གསུངས་
པ་བཞིན་ནོ། །དེས་ན་ལྟུང་བ་བསྐྱེད་པ་ལ་རང་རང་གི་ཀུན་སློང་དགོས་ཀྱི། ལྟུང་བ་
གཞན་གྱི་ཀུན་སློང་གིས་ལྟུང་བ་གཞན་མི་སྐྱེད་དོ། །གཉིས་པ་དམིགས་བསལ་མཚོན་
དཔེ་དང་བཅས་པ་ནི། ལྟུང་བ་ཐམས་ཅད་ལ་མཐའ་ཉིད་མ་གཏོགས་པ་ནི་དགེ་འདུན་
ལྷག་མའོ། །ཞེས་གསུངས་ཏེ། ཁུ་བ་ཕྱུང་བ་ཐམས་ཅད་ལ་རྒྱུའི་ཀུན་སློང་ཁུ་བ་འབྱིན་
འདོད་ཀྱི་བསམ་པས་ཀུན་ནས་བསླངས་ཤིང་དུས་ཀྱི་ཀུན་སློང་གློ་བུར་དུ་མི་ཚངས་སྤྱོད་
འདོད་ཀྱི་བསམ་པ་སྐྱེས་ཏེ་ལམ་མཚན་ཉིད་དང་ལྡན་པར་མཚམས་ལས་འདས་ཤིང་
རྩོལ་ནས་ཁུ་བ་ཕྱུང་ན་མཐའ་ཕམ་པ་ཉིད་དུ་འགྱུར་བས་དེ་མ་གཏོགས་པ་རྒྱུའི་ཀུན་སློང་
མི་ཚངས་སྤྱོད་འདོད་ཀྱིས་ཀུན་ནས་བསླངས་ཀྱང་དུས་ཀྱི་ཀུན་སློང་ཁུ་བ་འབྱིན་འདོད་ཀྱི་
བསམ་པ་སྐྱེས་ཏེ་མགོ་བཅད་པའི་ཁ་ལ་སོགས་པ་ཉམས་པའི་རྨའི་སྒོ་གསུམ་གང་རུང་དུ་
འབྱིན་པའམ་དང་པོ་ནས་འབྱིན་པའི་བསམ་པས་ཡན་ལག་ཚང་བའི་སྒོ་ནས་ཁུ་བ་འབྱིན་
པ་ལས་གྱུར་པའི་ལྟུང་བ་དངོས་གཞི་རྫོགས་པ་དགེ་སློང་ལ་ལྡན་པ་ཐམས་ཅད་ནི་དགེ་
འདུན་ལྷག་མའོ། །དེ་ལྟར་ཊི་ཀ་ལས། ཁུ་བ་འབྱིན་པའི་འདུན་པས་ཁུ་བ་ཕྱུང་ལ་ཕམ་པ་
ཉིད་མ་ཡིན་པ་ཐམས་ཅད་ནི་ཁུ་བ་འབྱིན་པའི་དགེ་འདུན་ལྷག་མར་ཤེས་པར་བྱའོ། ། །
ཞེས་དང་། མི་ཚངས་པར་སྤྱོད་པའི་རྩོམ་པ་ལ་ཞུགས་པ་ལ་ཁུ་བ་འབྱིན་པའི་དུས་ན་དགེ་
འདུན་ལྷག་མའི་བྱ་བ་ལ་གནས་པའི་སྦྱོར་བ་དེ་ལ་ཁ་ན་མ་ཐོ་བ་གང་གི་སྦྱོར་བ་ཡིན་པར་
ཤེས་པར་བྱ་ཞེ་ན། སྦྱོར་བ་སྔ་མ་ནི་ཕམ་པར་འགྱུར་བའི་སྦྱོར་བ་ཉིད་ཡིན་ལ། གང་ཚུན་
ཆད་དེ་ལ་ཁུ་བ་དབྱུང་བའི་བསམ་པ་སྐྱེས་པ་དེ་ཚུན་ཆད་ནི་དགེ་འདུན་ལྷག་མའི་སྦྱོར་བ་
ཡིན་ནོ། །དེ་ལྟར་ན་ཉེས་པ་སྦོམ་པོ་གཉིས་སུ་འགྱུར་ཏེ། ཕམ་པར་འགྱུར་བའི་ཉེས་པ་
སྦོམ་པོ་དང་དགེ་འདུན་ལྷག་མར་འགྱུར་བའི་ཉེས་པ་སྦོམ་པོའོ། །ཞེས་དང་། ཡང་ཊི་ཀ་
ལས་གཞུང་དྲངས་པ། གཞུང་གཞན་ལས་ཀྱང་། ཅི་ཙམ་གྱིས་ན་སྦུབས་ཉམས་པར་

བརྗོད་པར་བགྱི། གང་གི་ཕྱིར་དེའི་རྨའི་སྒོའི་ཐན་གོར་ཉམས་པར་གྱུར་ན་སྟེ་དེ་ལ་
ཉམས་པར་བྱེད་ན་ཉེས་པ་སྦོམ་པོར་འགྱུར་རོ། །ཁུ་བ་འབྱིན་ན་ནི་དགེ་འདུན་ལྷག་མར་
འགྱུར་རོ། །ཞེས་གསུངས་སོ། །དེ་ལས་སྦོམ་པོར་འགྱུར་རོ་ཞེས་པ་ནི་རྒྱུའི་ཀུན་སློང་མི་
ཚངས་སྤྱོད་འདོད་ཀྱིས་ཀུན་ནས་བསླངས་པའི་དབང་དུ་བྱས་སོ། །མདོ་འདིས་དངོས་སུ་
ཕམ་ལྷག་དང་པོ་གཉིས་ལ་སྦྱར་ཀྱང་དང་པོར་རེག་འདོད་ལྟ་བུ་ལྟུང་བ་རང་རང་གི་ཀུན་
སློང་ཡོད་ཀྱང་ཕྱིས་ལྟུང་བ་གཞན་གྱི་ཀུན་སློང་གློ་བུར་དུ་བྱུང་བ་ཐམས་ཅད་ལ་སྦྱོར་བར་
གསུངས་སོ། །ཁ་ཅིག་གིས་འདི་དངོས་པོ་གཙོ་བོའི་ལྟུང་བ་ཡིན་པས་འབྱིན་འདོད་འབའ་
ཞིག་གིས་ལམ་མ་ཉམས་པར་ཁུ་བ་ཕྱུང་ན་ཡང་ལྷག་མར་མི་འགྱུར་བར་ཕམ་པ་འབྱུང་
བར་འགྱུར་ཞེས་བཤད་ཀྱང་། དེ་ལྟར་ན་ཧ་ཅང་ཐལ་ཏེ། ལྟུང་བ་གཞན་འབྱིན་པའི་ཀུན་
སློང་གིས་ལྟུང་བ་གཞན་མི་ཚངས་སྤྱོད་པའི་ཕམ་པ་བསྐྱེད་པ་གང་ཞིག དེ་ལྟར་ལྟུང་བ་
གཞན་གྱི་ཀུན་སློང་གིས་གཞན་སྐྱེད་ན་ཧ་ཅང་ཐལ་བར་གོང་དུ་ཊི་ཀ་ལས་གསུངས་པའི་
ཕྱིར་དང་། གཞན་ཡང་བྱ་ཊིཀ་ལས། ལྟུང་བ་གཞན་གྱི་ཀུན་སློང་གིས་ཀུན་ནས་བསླངས་
པ་ལས་ལྟུང་བ་གཞན་དུ་འགྱུར་ན་རྒྱུ་ཐ་དད་པས་འབྲས་བུ་ཐ་དད་པར་མི་ཕྱེད་པར་
འགྱུར་རོ། །དེ་ལྟ་ན་ཧ་ཅང་ཐལ་ཞིང་རྒྱུ་འབྲས་ཕན་ཚུན་འཆོལ་བ་ཐུག་པ་མེད་པར་
འགྱུར་རོ་ཞེས་གསུངས་པའི་ཕྱིར་རོ། །འདི་ནི། བར་ན་དེའི་ཆ་དེར་གཏོགས་དཀའ། །
ཞེས་འདུལ་འཛིན་སྔ་རབས་པ་རྣམས་ལ་དཀའ་གནས་སུ་གྲགས་སོ། །ཐ་དད་དུ་སྐྱེ་
ལུགས་ལྔ་པ་དང་དྲུག་པ་གཞི་ཐ་དད་པས་ལྟུང་བ་ཐ་དད་པ་དང་སྦྱོར་བ་ཐ་དད་པས་ལྟུང་
བ་ཐ་དད་པ་ནི། བྱ་བ་དུ་མའི་འབྲས་བུ་ལྟུང་བ་རྣམ་པར་མི་གཞག་གོ །ཞེས་གསུངས་ཏེ།
བྱ་བ་གཞི་མ་རྫོགས་པ་རིན་ཐང་མ་ཚང་བ་ལན་དུ་མ་ཞིག་ཆུ་འདོད་ལོག་པའི་ཀུན་སློང་
གིས་བར་བཅད་ནས་བརྐུས་པ་ལྟ་བུ་དང༌། བྱ་བ་སྦྱོར་བ་མ་རྫོགས་པ་གཞོགས་སྨོས་
ཀྱིས་མི་ཆོས་བླ་མའི་རྫུན་ལན་དུ་མ་ཞིག་སྨྲས་པ་ལྟ་བུ་སྟེ་བྱ་བ་གཞི་འམ་སྦྱོར་བ་མ་
རྫོགས་པ་དུ་མའི་འབྲས་བུ་མ་བྱིན་ལེན་ཕམ་དང་རྫུན་ཕམ་ལྟ་བུའི་དངོས་གཞིའི་ལྟུང་བ་

གཅིག་ཏུ་རྣམ་པར་མི་གཞག་གོ །དེས་ན་དེ་དག་ལ་སྦྱོར་བ་ལ་ཉེས་བྱས་སོ་སོ་དང་
མཐར་ཐུག་ལ་སྦོམ་པོ་ཐ་དད་པ་དུ་མར་འགྱུར་རོ། །དེ་ཡང་བྱ་བ་སྦྱོར་བ་མ་རྫོགས་པ་དུ་
མའི་འབྲས་བུ་ལྟུང་བ་གཅིག་ཏུ་མི་བཞག་པར་ན་སྨད་ཐ་དད་པར་འབྱུང་བ་དེ་ནི་སྦྱོར་བ་
མ་གནང་ལ་ཚད་བཟུང་བའི་ལྟུང་བ་རྣམས་ཀྱི་དབང་དུ་བྱས་ཀྱི། གནང་ལ་ཚད་བཟུང་བ་
རྣམས་ལ་ནི་ན་སྨད་ཐ་དད་པ་དེ་ཡང་མི་འབྱུང་ངོ༌། །དཔེར་ན། དུས་དང་གནས་གཞན་དུ་
ཚིག་རེ་རེ་སྨྲས་པ་རྣམས་བསྡོམས་པས་ཚིག་ལྔའམ་དྲུག་ལས་ལྷག་ཀྱང་སྟོན་པའི་ལྟུང་
བར་མི་འགྱུར་བ་ལ་སོགས་པ་ལྟ་བུའོ། །མདོ་འདིས་ནི་གཞི་མ་རྫོགས་པ་དུ་མ་དང་།
སྦྱོར་བ་མ་རྫོགས་པ་དུ་མས་ནི་ཐམས་ཅད་དུ་ཡང་དངོས་གཞིའི་ལྟུང་བ་གཅིག་ཏུ་མི་
གཞག་གོ་ཞེས་སྤྱིར་བསྟན་པའམ་ལྟུང་བའི་གཞིའམ་སྦྱོར་བ་མ་རྫོགས་པས་ལྟུང་བ་མི་
རྫོགས་པར་སྤྱིར་བསྟན་པ་སྟེ། ཊཱི་ཀ་ལས། (ལུང་ལས}མ་བྱིན་པར་ལེན་པའི་སྐབས་སུ་དེ་
སྐད་གསུངས་མོད་ཀྱི། བྱེ་བྲག་མེད་པའི་ཕྱིར་ཐམས་ཅད་ཀྱི་དབང་དུ་བྱས་ཏེ་ཉེ་བར་སྦྱར་
རོ། །ཞེས་གསུངས་པའི་ཕྱིར་རོ། །གཉིས་པ་ཞར་ལས་བྱུང་བ་ལ་གཉིས་ལས། དང་པོ་
ལས་རྗེས་སུ་སྒྲུབ་པ་རྣམས་ཀྱི་སེལ་བ་ནི། ཕྱེད་བྱས་པ་ལ་བྱེད་པ་ནི་ཕྱེད་ཉིད་དོ། །ཞེས་
གསུངས་ཏེ། ཁང་པ་ཁང་ཆེན་ལ་སོགས་པ་རང་གིས་ཕྱེད་བྱས་ཏེ་བོར་བའམ་གཞན་གྱིས་
ཕྱེད་བྱས་པ་ལ་དེའི་འཕྲོ་རང་ངམ་བསྐོས་པས་ཟིན་པར་བྱེད་པ་ནི་ལྟུང་བ་ཡང་ཕྱེད་ཉིད་
དེ་རང་རང་གི་ན་སྨད་པ་ཉིད་དོ། །མདོ་འདིས་ནི་ལས་རྗེས་སུ་སྒྲུབ་པ་རྣམས་ཀྱི་ལྟུང་བ་
བཅུ་དགུ་པོ་ཐམས་ཅད་དུ་ཡང་ཕྱེད་བྱས་ནས་བོར་བའམ་ཕྱེད་བྱས་པ་བྱེད་ན་ལྟུང་བ་ཕྱེད་
ཉིད་དོ་ཞེས་སྤྱིར་བསྟན་པ་ཡིན་ནོ། །བཅུ་དགུ་པོ་ནི། ཁང་པ་ཁང་ཆེན་ལོ་དྲུག་སྟན། །
སྲིན་བལ་འབའ་ཞིག་ཆ་གཉིས་དང༌། །རིམ་ལྷག་གོས་ཀྱི་བཟོ་བྱེད་དང༌། །ཁབ་རལ་
འཆོས་པ་ལ་སོགས་བདུན། །དེ་ལྟར་ལྟུང་བ་བཅོ་ལྔ་ལ། །ཕྱེད་བྱས་ཕྱེད་ཉིད་ཞུ་བར་
གསུངས། །འཁྲུར་འཇུག་རྨེལ་འཇུག་ཐ་ག་གཉིས། །དེ་ལྟར་བཞི་ལ་མདོར་བསྡུས་སྦྱར། །
ཞེས་སོ། །གཉིས་པ་ཁ་ན་མ་ཐོ་བ་ལས་གྱུར་པ་རྣམས་ཀྱི་སེལ་བ་ནི། ཁ་ན་མ་ཐོ་བ་ན་

སྨད་པ་དག་གི་ཆ་ཉིད་ནི་ན་སྨད་པ་ཡིན་ནོ། །ཞེས་གསུངས་ཏེ། ཕམ་པས་སྐུར་བ་ལ་
ལྷག་མ་དང་། ལྷག་མས་སྐུར་བ་ལ་ལྟུང་བྱེད་དུ་འགྱུར་ན། དེ་ལས་གཞན་པའི་ལྟུང་བ་
དག་གིས་སྐུར་བ་ལ་ཅིར་འགྱུར་ཞེ་ན། ཁ་ན་མ་ཐོ་བ་ཕམ་ལྷག་དངོས་གཞི་ལས་ན་སྨདུ་
པ་སྦོམ་པོ་ལ་སོགས་པས་སྐུར་བ་བཏབ་པ་དག་གི་ཆའམ་འབྲས་བུའི་ལྟུང་བ་ཉིད་ནི་
རྒྱུའི་ལྟུང་བ་སྦོམ་པོ་སོགས་ལས་ན་སྨད་པ་སྟེ་ཉེས་བྱས་ཡིན་ནོ། །དེ་ཡང་སྦོམ་པོ་དང་
ལྟུང་བྱེད་སོར་བཤགས་ཀྱིས་སྐུར་བ་བཏབ་ན་ཉེས་བྱས་དང་། ཉེས་བྱས་ཀྱིས་སྐུར་བ་
བཏབ་ན་ཉེས་བྱས་ཕྲ་མོར་འགྱུར་རོ། །དེ་བཞིན་དུ་དགེ་སློང་གིས་གཞན་གྱི་ཕམ་ལྷག་
འཆབ་བརྗོད་བྱེད་པ་དང་ཕམ་པས་འགྱོད་པ་བསྐྱེད་པ་རྣམས་ལ་ལྟུང་བྱེད་འབྱུང་ཡང་
སྦོམ་པོ་དང་ལྟུང་བྱེད་སོགས་ལྟུང་བ་གཞན་འཆབ་བརྗོད་བྱེད་པ་དང་ལྟུང་བ་གཞན་དེ་
དག་གིས་འགྱོད་པ་བསྐྱེད་པ་དག་གི་འབྲས་བུའི་ལྟུང་བ་ནི་རྒྱུའི་ལྟུང་བ་དེ་དག་ལས་ན་
སྨད་པ་ཉེས་བྱས་ཉིད་ཡིན་ནོ་ཞེས་ཀྱང་བསྟན་ཏོ། །བཞི་པ་བསམ་པ་དང་དངོས་པོའི་
བྱེད་པ་ཞར་བྱུང་དང་བཅས་པ་ལ་གཉིས་ཏེ། བསམ་པ་དང་དངོས་པོའི་བྱེད་པ་དངོས་
དང་། ཞར་ལས་བྱུང་བའོ། །དང་པོ་ལ་གསུམ་ལས། དང་པོ་གཞི་ལ་ཐེ་ཚོམ་ཟ་བའི་བྱེད་
པ་ནི། ཐམས་ཅད་ལ་ཐེ་ཚོམ་ཟ་བས་ཞུགས་པ་ནི་བསམ་པ་དང་བཅས་པ་ཡིན་ནོ། །ཞེས་
གསུངས་ཏེ། སྲོག་གཅོད་པ་དང་མ་བྱིན་ལེན་ལྟ་བུའི་ལྟུང་བ་རང་རང་གི་གཞིའི་ཡན་ལག་
ཐམས་ཅད་ལ་གཞིའི་རྣམ་པ་མ་དོར་བའི་ཐེ་ཚོམ་ཟ་བས་ཞུགས་པ་ནི་འདུ་ཤེས་ཀྱི་ཆ་
ནས་དངོས་གཞི་བསྐྱེད་ནུས་ཀྱི་བསམ་པ་དང་བཅས་པ་ཡིན་ནོ། །དེ་ལ་ཡིད་གཉིས་ནི་
འདུ་ཤེས་དང་འདྲ་བའི་ཕྱིར་རོ། །སྲོག་གཅོད་པ་དང་མ་བྱིན་ལེན་པ་ལས་གཞན་རྫུན་སྨྲ་
སོགས་ཐམས་ཅད་ལ་ཡང་དེ་བཞིན་དུ་སྦྱར་རོ། །གཉིས་པ་འདུ་ཤེས་གཙོ་བོ་རྣམས་ཀྱི་
ཡན་ལག་ནི། སྦྱོར་བ་ལ་ནི་འདུ་ཤེས་ཡན་ལག་ཡིན་ནོ། །བསམ་པ་ལ་ནི་དེ་ཉིད་དོ། །
ཞེས་གསུངས་ཏེ། རང་གི་གཞིའི་ཡན་ལག་གི་བྱེ་བྲག་ལ་འདུ་ཤེས་ཀྱི་བྱེ་བྲག་ངེས་གཟུང་
དུ་དགོས་པའི་ལྟུང་བ་སྲོག་གཅོད་པ་ལ་སོགས་པ་རྣམས་ཀྱི་སྦྱོར་བའི་ལྟུང་བ་རྫོགས་པར་

བསྐྱེད་པ་ལ་ནི་འདུ་ཤེས་གཙོ་ཆེ་བའི་ཡན་ལག་ཡིན་ནོ། །དེ་ཡང་དོན་དང་འདུ་ཤེས་མི་
མཐུན་པའི་ཚེ་ན་སྦྱོར་ལྟུང་ཙམ་སྐྱེད་པ་ལ་ནི་འདུ་ཤེས་ཀྱི་ཆ་ནས་འཇོག་གི དོན་གྱི་ཆ་
ནས་མི་འཇོག་པའི་ཕྱིར་ཏེ། ཊཱི་ཀ་ལས། དུད་འགྲོ་ལ་མིར་འདུ་ཤེས་པས་བསད་ན་སྦྱོར་
བ་ལ་སྦོམ་པོ་ཉིད་དུ་འགྱུར་བ་དང་། མི་ལ་དུད་འགྲོར་འདུ་ཤེས་པས་བསད་ན་སྦྱོར་བ་
ལ་ཉེས་བྱས་སུ་འགྱུར་བ་དང༌། དེ་བཞིན་དུ་མི་མ་ཡིན་པ་ལ་མིར་འདུ་ཤེས་པས་བསད་
ན་སྦྱོར་བ་ལ་སྦོམ་པོར་འགྱུར་བ་དང་། མི་ལ་མི་མ་ཡིན་པའི་འདུ་ཤེས་ཀྱིས་བསད་ན་
སྦྱོར་བ་ལ་ཉེས་བྱས་སུ་འགྱུར་བ་ལྟ་བུའོ། །མ་བྱིན་པར་ལེན་པ་དང༌། མིའི་ཆོས་བླ་མ་
དང་། ལུས་ཀྱི་རེག་པ་ལ་སོགས་པ་དག་ལ་ཡང་དེ་བཞིན་དུ་ཅི་རིགས་པར་སྦྱར་རོ། ། །
ཞེས་གསུངས་པའི་ཕྱིར་རོ། །སྲོག་གཅོད་པའི་ཕམ་པ་ལྟ་བུ་འདུ་ཤེས་གཙོ་བོ་རྣམས་ཀྱི་
དངོས་གཞི་རྫོགས་པར་སྐྱེད་པ་ལ་ནི་གང་ལ་བསམ་པའི་དོན་གང་ཡིན་པ་དེ་ལ་ཕྲད་པ་
ནི་ཡན་ལག་དེ་ཉིད་དོ། །དེས་ན་འདུ་ཤེས་ཀྱིས་གང་ལ་བསམ་པའི་དོན་དེ་དང་འཕྲད་ན་
དངོས་གཞི་སྐྱེད་ཅིང་མ་ཕྲད་པར་རྒྱུད་གཞན་བསད་པ་སོགས་ལ་ནི་མི་སྐྱེད་པ་ཉིད་དེ།
ཊི་ཀ་ལས། གལ་ཏེ་དོན་དེ་ཉིད་ཡིན་ན་དེའི་ཚེ་དངོས་གཞིར་འགྱུར་ལ། གལ་ཏེ་མ་ཡིན་
ན་ནི་མི་འགྱུར་རོ་ཞེས་དང་། མི་མ་ཡིན་པ་གསད་པར་བྱའོ་སྙམ་པ་ལས་མི་བསད་པ་ལ་
སོགས་པ་ནི་སྦྱོར་བའི་ལྟུང་བ་ཁོ་ན་ཡིན་གྱི་དངོས་གཞིར་ནི་མི་འགྱུར་རོ། །ཞེས་སོགས་
གསུངས་པ་ལྟར་རོ། །མདོ་དེ་གཉིས་ཀྱིས་འདུ་ཤེས་གཙོ་བོའི་ལྟུང་བ་ཐམས་ཅད་ཀྱི་སྦྱོར་
ལྟུང་རྫོགས་པར་བསྐྱེད་པ་ལ་འདུ་ཤེས་གཙོ་ཆེ་བའི་ཡན་ལག་དང་། དེ་རྣམས་ཀྱི་དངོས་
གཞི་སྐྱེད་པ་ལ་ནི་དོན་དང་འདུ་ཤེས་ཕྲད་པ་ཡན་ལག་ཏུ་དགོས་ཞེས་སྤྱིར་བསྟན་པའོ། །
གསུམ་པ་དངོས་པོ་གཙོ་བོའི་ཁྱད་པར་བསྟན་པ་ནི། མི་ཚངས་པར་སྤྱོད་པ་དང་ཁུ་བ་
འབྱིན་པ་གཉིས་ལ་ནི་དེར་མ་ཟད་དོ། །ཞེས་གསུངས་ཏེ། མི་ཚངས་པར་སྤྱོད་པ་དང་ཁུ་
བ་འབྱིན་པ་གཉིས་ལ་ནི་འདུ་ཤེས་ཀྱིས་བསམ་པའི་དོན་དང་ཕྲད་པ་ཡན་ལག་ཡིན་པ་
དེར་མ་ཟད་མ་བསམ་པའི་དོན་དང་ཕྲད་པ་ཡང་ཡན་ལག་ཡིན་པ་ཉིད་དོ། །དེ་ཡང་ཁྲི་ཀ་

ལས། གང་བསམ་པའི་བུད་མེད་དེ་ཉིད་དང་མི་ཚངས་པར་སྤྱད་ན་ཡང་ཕམ་པར་འགྱུར་
ལ། དེ་ཉིད་དང་སྤྱད་དོ་སྙམ་པ་ལས་ནོར་ཏེ་གཞན་ཞིག་དང་སྤྱད་ན་ཡང་ཕམ་པ་ཁོ་ནར་
འགྱུར་རོ། །བསམ་པ་སེམས་ཅན་དུ་བགྲང་བའི་ཡན་ལག་སྐེད་པ་ལ་སོགས་པ་ལ་དྲུད་
པས་ཁུ་བ་ཕྱུང་བ་ལ་ཡང་དགེ་འདུན་ལྷག་མར་འགྱུར་ལ། བསམ་པ་མ་ཡིན་པ་སེམས་
ཅན་དུ་བགྲང་བའི་ཡན་ལག་སྐེད་པ་ལ་སོགས་པ་ལ་དྲུད་པས་ཁུ་བ་ཕྱུང་བ་ལ་ཡང་དགེ་
འདུན་ལྷག་མར་འགྱུར་བ་དང་། བསམ་པ་སེམས་ཅན་དུ་བགྲང་བ་མ་ཡིན་པ་བུམ་པ་ལ་
སོགས་པ་ལས་ཀྱང་སྦོམ་པོར་འགྱུར་ལ། བསམ་པ་དེ་དང་ནོར་བ་སེམས་ཅན་དུ་བགྲང་
བ་མ་ཡིན་པ་གཞན་ལས་ཀྱང་སྦོམ་པོར་འགྱུར་བ་འདྲ་བའི་ཕྱིར་རོ། །ཞེས་སོ། །ཕམ་
ལྷག་དང་པོ་དེ་གཉིས་ཀྱི་སྦྱོར་བའི་ལྟུང་བ་རྣམས་དང་། དགེ་སློང་མའི་ཁུ་བ་འབྱིན་པའི་
ལྟུང་བྱེད་ཀྱང་དངོས་པོ་གཙོ་བོའི་ལྟུང་བ་ཡིན་པར་ཤེས་བྱའོ། །གཉིས་པ་ཞར་ལས་བྱུང་
བ་ལ་གཉིས་ལས། དང་པོ་རྫུན་སྨྲ་ཡུལ་གྱི་བྱེད་པ་ནི། མི་བདེན་པ་ལ་ནི་ཉན་པ་པོ་ཡང་
ངོ་། །ཞེས་གསུངས་ཏེ། མི་བདེན་པ་རྫུན་དུ་སྨྲ་བའི་ལྟུང་བ་བསྐྱེད་པ་ལ་ནི་ཉན་པ་པོ་
ཡང་ངོ་སྟེ་དེར་མ་ཟད་དོ་ཞེས་སྔ་མར་སྦྱར་ཏེ་ཉན་པ་པོ་བསམ་པའི་དོན་དང་ཕྲད་པ་ཡན་
ལག་ཡིན་པར་མ་ཟད་ཀྱི་མ་བསམ་པའི་དོན་དང་ཕྲད་པ་ཡང་ཡན་ལག་ཡིན་ཏེ་ལྟུང་བ་
རྫོགས་པར་སྐྱེད་དོ། །དེ་ལྟར་ན་འདི་དངོས་པོ་གཙོ་བར་མི་འགྱུར་རམ་སྙམ་ན། མི་
འགྱུར་ཏེ། འདི་འདུ་ཤེས་གཙོ་བོ་ཡིན་པའི་ཕྱིར་ཏེ། ཞུ་བ་ལས། མི་ལ་མི་མ་ལགས་པར་
འདུ་ཤེས་ནས་མིའི་ཆོས་བླ་མ་སྨྲ་ན་ཅིར་འགྱུར། སྦོམ་པོའོ། །ཞེས་དང༌། རྣམ་ཊིཀ་ཏུ།
རྣམ་པར་རིག་བྱེད་ཀྱི་དོན་ནི་བརྗོད་པར་འདོད་པའི་ཡུལ་གྱིས་དོན་རྟོགས་པ་ཡིན་ན། མ་
བསམས་པ་ལ་དེ་མེད་པས་སྦོམ་པོའོ། །ཞེས་གསུངས་པས་སོ། །དེས་ན་འདི་ཀུན་སློང་
སྤྱི་ཞུགས་ཀྱི་དབང་དུ་བྱས་པ་ཡིན་ཞེས་བྱ་འདུལ་འཛིན་སོགས་ཀྱིས་གསུངས་ཏེ། བྱ་
ཊིཀ་ལས། མི་བདེན་པ་ལ་ཉན་པ་པོ་ནི་ཀུན་སློང་སྤྱི་ལ་ཞུགས་པས་ཏེ། དེ་ལྟ་མ་ཡིན་ན་
བརྗོད་པར་བྱ་བའི་དངོས་པོ་ལ་ནི་འཁྲུལ་ན་ལྟུང་བ་མི་སྐྱེད་ལ། གོ་བྱ་ཡུལ་ལ་འཁྲུལ་བ་

ལ་སྨྲས་ན་ལྟུང་བ་སྐྱེད་པའི་རྒྱུ་མཚན་ཅི་ཞིག་ཡོད། བསམ་པའི་ཡུལ་གྱིས་དོན་རྟོགས་པ་
མེད་པས་ན་དགག་བྱ་ཇི་ལྟར་རྫོགས། ཞེས་གསུངས་སོ། །འོན་ཀྱང་འདིའི་ཀུན་སློང་སྤྱི་
ཞུགས་ཞེས་པ་ནི་ཡུལ་གང་ཡིན་ཡང་སྨྲ་བར་བྱའོ་སྙམ་པ་ཡིན་ལ། དེ་ལྟར་བསམས་ནས་
གང་ལ་སྨྲས་ཀྱང་བསམ་པའི་དོན་དང་འཕྲད་པ་ཡིན་པས་འདིའི་ཀུན་སློང་སྤྱི་ཞུགས་ལ་
བསམ་པའི་དོན་དང་མ་འཕྲད་པ་ཇི་ལྟར་འཇོག་སྙམ་ན། ཡུལ་གང་ཡིན་ཡང་སྨྲ་བར་བྱའོ་
སྙམ་ཞིང་། དེ་ནས་གང་ཟག་གང་ཞིག་དོན་གྱིས་ལྷས་བྱིན་ཡིན་པ་ལ་མཆོད་སྦྱིན་དུ་འདུ་
ཤེས་ནས་མཆོད་བྱིན་ལ་སྨྲ་བར་བྱའོ་སྙམ་ནས་སྨྲས་ན་མཆོད་བྱིན་ལ་སྨྲ་བར་བྱའོ་སྙམ་པ་
དེ་དོན་དང་མ་འཕྲད་པའོ། །གཉིས་པ་བསྟེན་དུ་རུང་བའི་ཚད་ངོས་བཟུང་བ་ནི། ཡན་
ལག་ཐམས་ཅད་དང་དུ་བླང་རུང་བ་ཉིད་ནི་བསྟེན་པའི་ཕྱིར་མཐུ་དང་ལྡན་པ་ཉིད་ཡིན་ནོ། །
ཞེས་གསུངས་ཏེ། རེག་ལྷག་གི་སྐབས་སུ་ཡུལ་འཁྲིག་པ་བསྟེན་པའི་མཐུ་དང་ལྡན་པ་
དགོས་པར་གསུངས་པ་དང་། རེག་ཕམ་གྱི་སྐབས་སུ་འདོད་པ་དང་ལྡན་པ་ལ་བསྟེན་པ་
དང་ཞེས་གསུངས་པའི་ཡུལ་བསྟེན་རུང་དེ་ཇི་ལྟ་བུ་ཞེ་ན། མི་ཚངས་པར་སྤྱོད་པ་དང་རེག་
པ་ལ་སོགས་པའི་ཡུལ་ཕོ་མོ་གང་ཡང་རུང་བ་དེའི་ཡན་ལག་ཐམས་ཅད་དང་དུ་བླང་རུང་
བ་ལག་པས་ལག་པར་དང་རྐང་པས་རྐང་པར་དང་ཞེས་པ་ལ་སོགས་པ་ཡན་ལཾག་ཐམས་
ཅད་ཅེས་སྨོས་ཀྱང་མཚོན་པ་སྟེ་མཚན་བསྟེན་དུ་རུང་བ་ཉིད་ནི་འཁྲིག་པ་བསྟེན་པའི་ཕྱིར་
མཐུ་དང་ལྡན་པ་ཉིད་ཡིན་ནོ། །དེས་ན་ཡུལ་དེ་ལྟ་བུ་ལས་ཁ་ན་མ་ཐོ་བ་རྫོགས་པར་
འགྱུར་རོ། །མདོ་ཚིག་འདིས་ནི་ལུང་ཞུ་བར། །སྨན་དང་དབེན་(པར་འདུག་འགྲེང}གཉིས་ཉལ་
ཤོམ་གཉིས། །ལྷན་ཅིག་(༡ལ་དང་》ལམ་འགྲོ་བདུན་གསུངས་བསྡུས། །མི་ཚངས་སྤྱོད་སོགས་
སེམས་ཅན་ལ། །ཆགས་པ་དངོས་དང་ཆགས་པ་ཉིད། །རྒྱུར་འགྱུར་བ་ལས་གྱུར་པ་ཡི། །
ལྟུང་བ་གཞན་རྣམས་མདོར་བསྡུས་སྦྱར། །ཞེས་གཟུང་ངོ༌། །ལྔ་པ་སེལ་བ་དབང་དུ་བྱེད་
པ་ཡན་ལག་དང་བཅས་ཏེ་བསྟན་པ་ལ་གཉིས་ཏེ། སེལ་བ་དབང་དུ་བྱེད་པ་དངོས་དང་།
ཡན་ལག་སོ་སོའི་དབྱེ་བ་བསྟན་པའོ། །དང་པོ་ནི། འོག་མ་དག་ལ་ནི་གཞན་ལ་ནི་ན་

སྨད་པ་ཉིད་དོ། །དུ་མ་མ་ཚང་བ་ལ་ནི་དེ་བས་ཀྱང་ངོ་། །མི་ལ་དུད་འགྲོ་ཡང་ངོ་། །ཞེས་
གསུངས་ཏེ། དེ་ལ་གཞུང་འོག་མ་རྣམས་ཀྱི་ཐུན་མོང་གི་རྣམ་གཞག་མདོར་བསྟན་གྱི་ཚུལ་
དུ་མདོ་ཚིག་འདི་དག་གིས་འཆད་པ་ལ། རྫུ་འཕྲུལ་གྱི་ཆོས་ཅན་ཞེས་པ་ནས་སྤྱིར་བསྟན་
རྫོགས་ཀྱི་བར་གྱི་མདོ་འོག་མ་དག་གི་སྐབས་སུ་ལྟུང་བའི་དངོས་གཞི་འབྱུང་བ་ལ་ནི་
ཡུལ་དང་དངོས་པོ་དང་བསམ་པ་དང་སྦྱོར་བ་སོགས་ཡན་ལག་བཅོ་བརྒྱད་པོ་ལས་འདི་
དང་འདི་ལྟ་བུ་ཡན་ལག་ཏུ་དགོས་སོ་ཞེས་རང་རང་ལ་ཚང་དགོས་པའི་ཡན་ལག་ཇི་སྐད་
བསྟན་པ་ལས་གཞན་ཡན་ལག་གང་རུང་རེ་མ་ཚང་བ་ལ་ནི་ན་སྨད་པ་ཉིད་དོ། །དཔེར་
ན་ལུས་ཀྱི་རེག་པ་དང་ག་ག་ཚིལ་བྱེད་པའི་ལྟུང་བ་སྐྱེད་པའི་ཡན་ལག་ལ་རེག་བྱ་རེག་
བྱེད་གཉིས་ཀའི་ལུས་ཡན་ལག་ཡིན་པས་གཉིས་ཀའི་ལུས་མ་ཉམས་པ་ཡིན་ན་དངོས་
གཞིར་བསྟན་པ་ལ། གང་ཡང་རུང་བ་གཅིག་གི་ལུས་རྨ་ལ་སོགས་པས་ཉམས་ན་ན་སྨད་
དུ་འགྱུར་ཏེ། དེ་ཡང་རེག་པའི་སྦོམ་པོར་འགྱུར་ལ། ག་ག་ཚིལ་བྱེད་པ་ནི་ཉེས་བྱས་སུ་
འགྱུར་བའོ། །ཡན་ལག་བཅོ་བརྒྱད་ནི། རྫུ་འཕྲུལ་ཅན་མིན་མ་ཉམས་ལུས་དངོས་དང་། །
ཐ་སྙད་ཡན་ལག་ལྔ་དང་ཁྱིམ་པ་དང་། །བསྙེན་རྫོགས་རྣམ་དག་མཚན་དང་ལྟ་བ་མཐུན། །
རུང་དང་ཚད་ལྡན་རང་དོན་ངག་ཏུ་སྨྲ། །རང་གིས་སྨྲ་དང་བདག་དང་འབྲེལ་བར་སྨྲ། །
འོག་ནས་སྟོན་པའི་ཡན་ལག་བཅོ་བརྒྱད་ཡིན། །ཞེས་སོ། །མདོ་འོག་མ་དག་གིས་བསྟན་
པའི་ཡན་ལག་རྣམས་ལས་རང་རང་ལ་དགོས་པའི་ཡན་ལག་འདི་ཡིན་ཞེས་བསྟན་པ་
ལས་ཡན་ལག་དུ་མ་མ་ཚང་བ་སྟེ་ཡན་ལག་གཉིས་མ་ཚང་བ་ལ་ནི་ན་སྨད་པ་དེ་བས་ཀྱང་
ན་སྨད་པ་སྟེ་ཆེས་ན་སྨད་དུ་འགྱུར་བའི་ཉེས་པ་འབྱུང་ངོ༌། །དཔེར་ན་རེག་པ་དང་ག་ག་
ཚིལ་གྱི་སྐབས་སུ་ཡུལ་རྟེན་གཉིས་ཀའི་ལུས་རྨ་ལ་སོགས་པས་ཉམས་ན་ཆེས་ན་སྨད་དུ་
འགྱུར་ཏེ། རེག་པའི་ཉེས་བྱས་སུ་འགྱུར་ལ། ག་ག་ཚིལ་བྱེད་པའི་ཉེས་བྱས་ཕྲ་མོར་འགྱུར་
བ་ལྟ་བུའོ། །རེག་པ་འཁྲིག་ཚིག་བསྙེན་བཀུར་བསྔགས་པ་ལྟ་བུ་ལྟུང་བ་གང་ལ་ཡུལ་དེ་
མི་ཡིན་པ་ཡན་ལག་ཏུ་དགོས་པ་རྣམས་ལ་སེལ་བ་མིའི་དོད་དུད་འགྲོ་ཡིན་ན་ཡང་ངོ་སྟེ་

ཆེས་ན་སྨད་དུ་འགྱུར་རོ་ཞེས་སྔ་མར་སྦྱར་ཏེ། དེ་ལ་མི་མ་ཡིན་པ་མོ་ལ་རེག་པ་ལ་སོགས་
པ་བྱེད་ན་ན་སྨད་དེ་སྦོམ་པོར་འགྱུར་བ་ལྟ་བུ་ནི་མ་ཡིན་ཏེ། འདིར་ནི་ན་སྨད་པ་དེ་བས་
ཀྱང་ན་སྨད་པ་ཉེས་བྱས་སུ་འགྱུར་རོ་ཞེས་པའོ། །མདོ་ཚིག་འདིས་ནི་རྣམ་འབྱེད་ལས། །
རེག་པ་འཁྲིག་ཚིག་བསྙེན་བཀུར་ལ། །ཉེས་བྱས་ཉིད་དུ་གསུངས་པ་བསྡུས། །རྐུ་དང་མི་
གསོད་མ་གཏོགས་པ། །མི་ལས་གྱུར་པ་ཀུན་ལ་སྦྱར། །ཞེས་སོ། །དེ་ཡང་དུད་འགྲོ་ལ་
བརྐུས་ན་སྦོམ་པོ་དང་། དེ་བསད་ན་ལྟུང་བྱེད་དུ་འགྱུར་བས་དེ་གཉིས་ལ་མི་སྦྱར་རོ། ། །
གོང་དུ་ཡན་ལག་གཅིག་མ་ཚང་བ་ལ་ན་སྨད་དུ་བཤད་ཀྱང་། འདི་ལ་ཡན་ལག་གཅིག་
མ་ཚང་བ་ལ་ཆེས་ན་སྨད་དུ་འགྱུར་བར་བཤད་པ་ནི་དགག་བྱ་ཆེས་མ་རྫོགས་པའི་ཕྱིར་ན་
དམིགས་བསལ་ལོ། །དུད་འགྲོ་ཞེས་པའང་འཇིག་རྟེན་དུ་གྲགས་པའི་དུད་འགྲོ་བ་ལང་
ལ་སོགས་པ་ཡིན་གྱི། བསྟན་བཅོས་ལ་གྲགས་པ་ཀླུ་དང་མིའམ་ཅི་ལ་སོགས་པ་ནི་མ་
ཡིན་ཏེ། དེ་དག་འདིར་མི་མིན་གྱིས་བསྡུས་པའི་ཕྱིར་ཏེ། ཊཱི་ཀར། མི་མ་ཡིན་པ་ལྷ་དང་
ཀླུ་དང་གནོད་སྦྱིན་དང་དྲི་ཟ་དང་མིའམ་ཅི་དང་ཡི་དྭགས་དང་ཞེས་སོགས་གསུངས་པའི་
ཕྱིར་རོ། །གཉིས་པ་ཡན་ལག་སོ་སོའི་དབྱེ་བ་བསྟན་པ་ལ་བཞི། གཞིའི་ཡན་ལག་བསྟན་
པ་དང་། བསམ་པའི་ཡན་ལག་བསྟན་པ་དང་། གཞི་དང་མཐར་ཐུག་གི་ཡན་ལག་བསྟན་
པ་དང་། སྦྱོར་བའི་ཡན་ལག་བསྟན་པའོ། །དང་པོ་ལ་གཉིས་ཏེ། གཞི་སེམས་ཅན་ལས་
གྱུར་པ་དང་། སེམས་ཅན་མ་ཡིན་པ་ལས་གྱུར་པའོ། །དང་པོ་ལ་བཞི། གཞི་མཚན་མི་
མཐུན་པ་ལས་གྱུར་པ་དང༌། གཞི་ཐ་སྙད་ལས་གྱུར་པ་དང༌། གཞི་ཁྱིམ་པ་ལས་གྱུར་པ་
དང་། གཞི་རབ་ཏུ་བྱུང་བ་ལས་གྱུར་པའོ། །དང་པོ་ལ་གསུམ་ལས། དང་པོ་སྐབས་ཀྱི་
ཡན་ལག་ནི། རྫུ་འཕྲུལ་གྱི་ཆོས་ཅན་ཉིད་མ་ཡིན་པ་ནི་རེག་པ་མ་ཡིན་པའི་ཡན་ལག་
ཡིན་ནོ། །ཞེས་གསུངས་ཏེ། ཡུལ་བུད་མེད་རྫུ་འཕྲུལ་གྱི་ཆོས་ཅན་ཉིད་མ་ཡིན་པ་སྟེ་རྫུ་
འཕྲུལ་མ་ཐོབ་པ་ནི་ནང་གི་རེག་པ་མི་ཚངས་སྤྱོད་དང་ཕྱིའི་རེག་པ་རེག་ལྷག་སྟེ་རེག་པ་
ལས་གྱུར་པའི་ལྟུང་བ་གཉིས་པོ་མ་ཡིན་པའི་ཆགས་པ་དགག་བྱར་བྱས་པའི་ལྟུང་བ་

འཁྲིག་ཚིག་སྨྲ་བ་དང་བསྙེན་བཀུར་བསྔགས་པ་དང་ཁྱིམ་པ་མོ་ལ་ཆོས་སྟོན་པ་ལ་སོགས་
པའི་ལྟུང་བའི་དངོས་གཞི་རྫོགས་པའི་ཡན་ལག་ཡིན་ནོ། །རེག་པའི་དགག་བྱ་ལ་ཁྱད་
པར་མེད་པས་དངོས་གཞིར་འགྱུར་ལ། དེས་ན་རེག་པ་མིན་པ་ཞེས་སྨོས་ཏེ། ཊཱི་ཀར།
རེག་པ་ནི་ཐམས་ཅད་ལ་འདྲ་བའི་ཕྱིར་ཏེ། ཁ་ཅིག་ལ་ནི་ཕམ་པར་འགྱུར་ལ། ཁ་ཅིག་ལ་
ནི་དགེ་འདུན་ལྷག་མར་འགྱུར་རོ། །ཞེས་སོ། །གོང་དུ་འོག་མ་དག་ལ་ནི་གཞན་ལ་ན་
སྨད་ཅེས་གསུངས་པ་བཞིན་འཁྲིག་ཚིག་སྨྲ་བ་ལ་སོགས་པ་དེ་དག་གི་སྐབས་སུ་རྫུ་
འཕྲུལ་གྱི་ཆོས་ཅན་མོ་ལ་ནི་ན་སྨད་པར་འགྱུར་ཏེ། རྫུ་འཕྲུལ་ཐོབ་པའི་བུད་མེད་ནི་
གཟུང་བར་མི་ནུས་ཤིང་དེ་ལ་འཁྲིག་པའི་བསམ་པ་ཤས་ཆེར་མི་སྐྱེ་བས་དགག་བྱ་མི་
རྫོགས་པའི་ཕྱིར་ཏེ། ཊཱི་ཀ་ལས། དེ་ལས་གཞན་པ་རྫུ་འཕྲུལ་གྱི་ཆོས་ཅན་ཉིད་ལ་ནི།
ཡན་ལག་མ་ཚང་བས་དེ་ལ་ནི་ན་སྨད་པ་ཉིད་དེ། རྫུ་འཕྲུལ་གྱི་ཆོས་ཅན་མོ་ཉིད་ལ་ནི་
བརྟུལ་དུ་མི་རུང་སྟེ། གཟུང་བར་མི་ནུས་པའི་ཕྱིར་དང་། དེའི་ལུས་ལ་འཁྲིག་པའི་བསམ་
པ་ཤས་ཆེན་པོ་མི་སྐྱེ་བས་དེའི་ཕྱིར་དེ་ལ་ན་སྨད་པར་ཤེས་སོ། །ཞེས་གསུངས་པ་ལྟར་རོ། །
འགྲེལ་ཆུང་ལས། བདག་ཉིད་འཕུལ་ཏེ་ནམ་མཁའ་ལ་འདུག་ནས་བུད་མེད་ལ་འཁྲིག་
ཚིག་དང་ཀུན་སྤྱོད་སྨྲས་པ་ནི་བདག་གི་དབང་དུ་འགྱུར་བས་ལྷག་མར་འགྱུར་རོ་ཞེས་
བཤད་དོ། །མདོ་འདིས་ནི་བུད་མེད་ལས་གྱུར་པ་ཉེར་གསུམ་ལས་རེག་ལྷག་ལས་གཞན་
པ་ཉེར་གཉིས་ལ་སྤྱིར་བསྟན་པ་སྟེ། འཁྲིག་ཚིག་བསྙེན་བཀུར་སྨྱན་བྱེད་དང་། །འཁྲུར་
འཇུག་ལེན་རྨེལ་ཆོས་སྟོན་དང༌། །མ་བསྐོས་སྟོན་པའི་བཅུ་ཚན་ལས། །{ཟས་ཅུང་)སྐུར་
འདེབས་མ་གཏོགས་དགུ་དག་དང་། །ཉལ་ཤོམ་འདུག་འགྲེང་ལྷན་ཅིག་ཉལ། །སྐྱེས་པ་
མེད་པར་ལམ་འགྲོ་དང་། །སོར་བཤགས་དང་པོ་གཉིས་དང་བཅས། །བུད་མེད་ལས་
གྱུར་ཉེར་གཉིས་ལ། །རྫུ་འཕྲུལ་ཅན་མིན་ཡུལ་དུ་དགོས། །ཞེས་སོ། །རིན་ཕྲེང་སོགས་
སུ་བུད་མེད་ཡན་ལག་ཏུ་དགོས་པའི་ལྟུང་བ་ཉེར་བཞི་ཞེས་ཟས་ཅུང་བགྲངས་པ་ནི་ཆོས་
སྟོན་ཡུལ་དགེ་སློང་མ་ཡིན་པའི་ཆ་ནས་བགྲངས་པ་ཡིན་ལ། འདིར་མཚོ་ཊཱིཀ་ལྟར་སྐུར་

བ་འདེབས་ཡུལ་དགེ་སློང་ཡིན་པའི་ཆ་ནས་མ་བགྲངས་པ་ཡིན་ནོ། །ལྟུང་བ་སྐྱེད་པའི་
རྟེན་དགེ་སློང་མའི་དབང་དུ་བྱས་ན་ནི། སྐྱེས་པ་རྫུ་འཕྲུལ་གྱི་ཆོས་ཅན་ཉིད་མ་ཡིན་པ་ནི་
རེག་པ་མ་ཡིན་པའི་ཡན་ལག་ཡིན་ཞེས་སྦྱར་རོ། །གཉིས་པ་སྐབས་ཀྱི་ཞར་བྱུང་ནི། རེག་
པར་བྱ་བ་ཉིད་ནི་མ་ཉམས་པའོ། །ག་ག་ཚིལ་བྱེད་པ་ལ་ཡང་ངོ་། །ཞེས་གསུངས་ཏེ།
རེག་ལྷག་གམ་རེག་ཕམ་ལྟ་བུ་ལུས་ཀྱིས་རེག་པའི་བསླབ་པའི་གཞི་ལ་ནི་རེག་པར་བྱ་བ་
བུད་མེད་དམ་སྐྱེས་པའི་ལུས་ཉིད་ནི་རྨ་ལ་སོགས་པས་མ་ཉམས་པ་ཡན་ལག་ཡིན་པའོ། །
རེག་པར་བྱེད་པ་ཉིད་ནི་མ་ཉམས་པའོ་ཞེས་ཀྱང་མཚོན་ནས་བསྟན་ཏོ། །ཉམས་པའི་ཚད་
ནི་རེག་པའི་བདེ་བ་ཉམས་སུ་མྱོང་བ་ལ་གནོད་པའོ། །དེས་ན་ཡུལ་རྟེན་གཉིས་ལས་གང་
རུང་ཉམས་ན་ན་སྨད་དང་གཉིས་ཀ་ཉམས་ན་ཆེས་ན་སྤྱད་པའོ། །ལུང་ཞུ་བ་ཉུང་ཤོས་
དང༌། ཞུ་འགྲེལ་དང་། རང་གི་རྣམ་བཤད་དང༌། ཊཱི་ཀ་དང་། ཀུན་བཏུས་རྣམས་ལས་རོ་
ཉིད་ལ་རེག་ན་ན་སྨད་པ་མེད་པར་དངོས་གཞིར་འགྱུར་བར་གསུངས་པ་ནི། རེ་ཞིག་ཙམ་
དབུགས་མེད་པ་ལ་དགོངས་པར་བྱ་འདུལ་འཛིན་སོགས་ཀྱིས་གསུངས་པ་བཞིན་ཡིན་གྱི།
དེ་ལྟ་མིན་ན་རོ་ལ་རེག་པ་ལ་དངོས་གཞིར་འགྱུར་བ་དང་། སྨྱོ་བ་དང་སེམས་འཁྲུགས་པ་
དང་ཁྱི་རྔོ་ཅན་ལ་སྦོམ་པོར་འགྱུར་བའི་ཁྱད་པར་འགལ་ཞིང་། འོག་ཏུ་རེག་པ་ནི་ཐ་སྙད་
དང་འདྲའོ་ཞེས་ཐ་སྙད་ཕྱེད་དང་གཉིས་ལྡན་གྱིས་བསྐྱེད་པར་གསུངས་པ་དང་འགལ་བ་
དང༌། ཞུ་བ་མང་ཤོས་ལས། བུད་མེད་ཀྱི་རོ་དང་ལྷན་ཅིག་རེག་ན་ཅིར་འགྱུར། སྦོམ་པོར་
འགྱུར་རོ། །ཞེས་གསུངས་པ་དང་ཡང་འགལ་ལོ། །འོ་ན་ལུས་མ་ཉམས་པ་དེ་རེག་པ་ཁོ་
ནའི་ཡན་ལག་ཡིན་ནམ་ཞེ་ན། སོར་མོས་ག་ག་ཚིལ་ལམ་གཡའ་སྒྲོག་པར་བྱེད་པ་ལ་
ཡང་ངོ་སྟེ་རེག་པར་བྱ་བ་ཉིད་ནི་མ་ཉམས་པ་ཡན་ལག་ཡིན་ནོ་ཞེས་སྔ་མར་སྦྱར་རོ། །
རེག་པར་བྱེད་པ་ཉིད་ནི་མ་ཉམས་པའོ་ཞེས་ཀྱང་མཚོན་ནས་བསྟན་ཏོ། །དེས་ན་ག་ག་
ཚིལ་བྱེད་པའི་ཡུལ་དང་རྟེན་གཉིས་ལས་གང་རུང་རྨ་ལ་སོགས་པས་ཉམས་ན་ན་སྨད་
དང་གཉིས་ཀ་ཉམས་ན་ཆེས་ན་སྨད་པའོ། །གསུམ་པ་དེ་དག་གི་སེལ་བ་བསྟན་པ་ནི།

སེན་མོ་དང་སོ་དང་ཤ་མེད་པའི་རུས་པ་དང་གླུ་དག་ནི་གཞན་དང་ལྡན་པ་ཉིད་ཡིན་ནོ། །
ཞེས་གསུངས་ཏེ། འོ་ན་རེག་པ་དང་ག་ག་ཚིལ་བྱེད་པ་གཉིས་ལ་ཐུན་མོང་པ་དེ་འབའ་
ཞིག་ཏུ་ཟད་དམ་ཞེ་ན། རེག་པ་དང་ག་ག་ཚིལ་བྱ་བའི་ཡུལ་སེན་མོ་དང་སོ་དང་ཤ་མེད་
པའི་རུས་པ་དང་སྤུ་དག་ནི་སྔར་མ་ཉམས་པའོ་ཞེས་སྨོས་པ་དེ་ལས་གཞན་ལུས་ཉམས་
པ་དང་ལྡན་པ་སྟེ། ཉམས་པ་དང་འདྲ་བ་ཉིད་ཡིན་ནོ། །དེས་ན་སེན་མོ་ལ་སོགས་པ་དེ་
དག་ལ་རེག་པ་དང་ག་ག་ཚིལ་བྱེད་དམ་དེ་དག་གིས་མ་ཉམས་པ་ལ་རེག་པ་དང་ག་ག་
ཚིལ་བྱེད་ན་རེག་པ་ལ་ན་སྨད་པ་སྦོམ་པོ་དང་ག་ག་ཚིལ་བྱེད་པ་ལ་ཉེས་བྱས་སུ་འགྱུར་ལ།
ཉམས་པ་དེ་དག་ཕན་ཚུན་རེག་པ་དང་ག་ག་ཚིལ་བྱེད་ན་ནི་རིམ་བཞིན་ཉེས་བྱས་དང་
ཉེས་བྱས་ཕྲ་མོར་འགྱུར་རོ། །ཤ་མེད་པའི་རུས་པ་ནི་རེག་བྱའི་ཡུལ་དུ་གསུངས་ཀྱི། རེག་
བྱེད་དང་ག་ག་ཚིལ་ལ་ནི་གསུངས་པ་ལུང་ན་མི་སྣང་ཡང་སོར་འགྲེལ་ཀུན་བཏུས་སོགས་
ལས་བྱུང་ངོ༌། །གཉིས་པ་གཞི་ཐ་སྙད་ལས་གྱུར་པ་ལ། གཞིའི་ཡན་ལག་ལ་ཐ་སྙད་ལྔ་
ལྡན་དང་བཞི་ལྡན་སོགས་དགོས་པའི་ལྟུང་བ་རྣམས་སྤྱིར་བསྟན་པ་ནི། ཐ་སྙད་དེ་དག་
སྦྱར་ཡུལ་ནི། །རྐུ་དང་སྲོག་གཅོད་མ་གཏོགས་པ། །གཞི་ཡི་ཡན་ལག་མི་ཡིན་པ། །ངེས་
གཟུང་དགོས་པ་ཀུན་ལ་སྦྱར། །ཞེས་གཟུང་ངོ༌། །དེ་རྣམས་ལས་ཐ་སྙད་ལྔ་ལྡན་གཞིའི་
ཡན་ལག་ཏུ་དགོས་པ་ནི། མི་ཡིན་སྨྲ་ཤེས་དོན་གོ་བ། །ཤེས་པ་རང་བཞིན་དུ་གནས་
ཤིང་། །མ་ནིང་མཚན་གཉིས་མིན་པ་སྟེ། །ཐ་སྙད་ལྔ་ལྡན་ཡུལ་དགོས་པ། །ཁྱིམ་པ་སྤྱིས་
བསྐྱེད་ཉི་ཤུ་བདུན། །མ་རྫོགས་སྤྱིས་བསྐྱེད་རྣམ་ལྔ་དང༌། །ཐ་སྙད་སྤྱིས་བསྐྱེད་བཅུ་
གཉིས་སོ། །ཞེས་གཟུང་ངོ་། །དེ་ལས་དང་པོ་ནི་སྐབས་གཞན་དུ་སྟོན་ཞིང་། མ་རྫོགས་
སྤྱིས་བསྐྱེད་རྣམ་ལྔ་ནི། །འདོན་དང་གནས་ངན་ལེན་དང་ཆོས། །ནུབ་ལྷག་མ་ལོན་
བསྙེན་རྫོགས་པའོ། །ཞེས་གཟུང་ངོ༌། །མཚོ་ཊཱིཀ་ལས་རྟེན་རྣམ་དག་གི་ཡུལ་དུ་བསླབ་
བྱིན་གྱིས་ཀྱང་བསྐྱེད་པས་ན་དང་པོ་བཞི་ལ་མ་རྫོགས་སྤྱིས་བསྐྱེད་ཅེས་གསུངས་སོ། །ཐ་
སྙད་སྤྱིས་བསྐྱེད་བཅུ་གཉིས་ནི། །ཕམ་རྫུན་གཞི་མེད་བག་ཙམ་(གོ་བུའི་ཡུལ་}དང་། །ཁྱིམ་

སུན་འབྱིན་(པའི་འགྲོ་མིན་བཞིས་སྐུར་འདེབས་ཀྱི་ཚིག་སྒྲ་ཡུལ་)དང་ཤེས་བཞིན་(རྫུན་སྨྲ་ཡུལ་)དང་། །ཟས་ཕྱིར་ཆོས་
སྟོན་(ནོ་ཞེས་བརྗོད་ཡུལ་དང་སྡིག་ལྟ་འཛིན་(སྡིག་ལྟ་ལྕཡུལ)། །ལྷག་མས་སྐུར་འདེབས་(གང་ལ་གོ་བྱ་དང་། །
ཁང་པའི་བཙལ་ཡུལ་ཁང་ཆེན་བདག །བཤེས་ངོའི་བསྔོ་ཡུལ་དང་བཤེས་ངོར་བྱས་སོ་ཞེས་
བརྗོད་ཡུལ)རིམ་གཉིས་བདག །ཅེས་གཟུང་ངོ་། །རིན་ཕྲེང་སོགས་ལས་རིམ་གཉིས་དོར་ནས་
སྨྱན་བྱེད་པ་བསྣན་ཀྱང་སྤྱན་ནི་མཚན་གཉིས་པ་དོན་བྱེད་ནུས་པ་ལ་རུང་བས་མཚོ་ཊིཀ་
ལས་མ་བགྲངས་སོ། །ལྟུང་བ་འདི་དག་སྐྱེད་པ་ལ་ཐ་སྙད་ལྔ་དང་ལྡན་ན་སྐྱེས་པ་བུད་
མེད་བསྙེན་པར་རྫོགས་མ་རྫོགས་ཉེ་དུ་ཡིན་མིན་ཐམས་ཅད་ཀྱིས་བསྐྱེད་རུང་བས་ན་ཐ་
སྙད་སྤྱིས་བསྐྱེད་ཅེས་བྱའོ། །གཞན་ཡང་ཐ་སྙད་ལྔ་ཡན་ལག་ཏུ་དགོས་པ་བསྔོས་བསྒྱུར་
གྱི་བསྔོ་བ་པོ་སྦྱིན་བདག་དང་། གཅེར་བུ་པ་ལ་ཟས་སྦྱིན་པ་དང་། དམག་ལྟུང་གསུམ་
དང༌། རྐུན་མ་དང་ལམ་དུ་འགྲོ་བ་རྣམས་སོ། །ཐ་སྙད་བཞི་ལྡན་ཡན་ལག་ཏུ་དགོས་པ་
ནི། མ་ནིང་མཚན་གཉིས་མིན་མ་གཏོགས། །ཐ་སྙད་བཞི་ལྡན་དགོས་པ་ནི། །འཁྲིག་
ཚིག་བསྙེན་བཀུར་སྨྱན་བྱེད་དང་། །ཆོས་སྟོན་ཉལ་ཤོམ་(པའི་དྲུང་དུ་)འདུག་འགྲེང་དང་། །
བུད་མེད་ལྷན་(དུ་དབེན་)འདུག་ལྷན་ཅིག་ཉལ། །ལྷན་དུ་ལམ་ལ་འགྲོ་བ་འོ། །ཞེས་གཟུང་
ངོ༌། །འདི་རྣམས་ནང་སེམས་ཅན་ལ་ཆགས་པ་ལས་གྱུར་པ་ཡིན་པས་འབྱུང་ཉེ་ཞིང་སྤང་
དཀའ་བས་དོག་ཏུ་བཀག་པའི་ཕྱིར་མཚན་གཉིས་པ་དོན་ཡོད་པས་བསྐྱེད་པར་བཅས་
ཤིང་། མཚན་དོན་ཡོད་པ་ཡན་ལག་ཏུ་བགྲངས་པས་མ་ནིང་དང་མཚན་དོན་མེད་པའི་
མཚན་གཉིས་པ་སེལ་བས་གཞན་པའི་ཐ་སྙད་བཞི་ལྡན་ནོ། །ཐ་སྙད་གསུམ་ལྡན་གཞིའི་
ཡན་ལག་ཏུ་དགོས་པ་ནི། མི་ཡིན་མ་ནིང་མཚན་གཉིས་མིན། །ཞེས་པའི་ཡན་ལག་
གཉིས་མ་གཏོགས། །ཐ་སྙད་གསུམ་ལྡན་དགོས་པ་ནི། །དགེ་སློང་ལས་གྱུར་བཞི་བཅུ་
དྲུག །མ་ལས་གྱུར་པ་བཅུ་བཞི་དང༌། །བསྙེན་རྫོགས་སྤྱིས་བསྐྱེད་སྐུར་འདེབས་
གསུམ། །དགེ་ཚུལ་ལས་གྱུར་བསྙིལ་སྡུད་གཅིག །སྡེ་ལྔ་སྤྱིས་བསྐྱེད་སྦེད་པ་དང༌། །མ་
སྨྲས་གྲོང་དུ་འགྲོ་བའོ། །ཞེས་གཟུང་ངོ༌། །དེ་རྣམས་ལ་ནི་དོན་ལ་ཐ་སྙད་ལྔ་ལྡན་ཡན་

ལག་ཏུ་དགོས་མོད་ཀྱི། གསུམ་ལྡན་ཞེས་བརྗོད་པ་ནི། མི་ཡིན་པ་དང་མ་ནིང་དང་མཚན་
གཉིས་མ་ཡིན་པ་བྲི་བ་སྟེ། ཐ་སྙད་གསུམ་ལྡན་གཞིའི་ཡན་ལག་ཏུ་སྦྱོར་བའི་ལྟུང་བ་
རྣམས་ལ། དགེ་སློང་དང་དགེ་སློང་མ་ལ་སོགས་པའི་སྡོམ་པ་རྣམ་པར་དག་པ་ཡན་ལག་ཏུ་
བགྲངས་པ་ན་མི་ཡིན་པར་གྲུབ་ཟིན་པའི་ཕྱིར་དང་། མ་ནིང་དང་མཚན་གཉིས་མ་ཡིན་པར་
གྲུབ་ཟིན་པའི་ཕྱིར་རོ། །ཐ་སྙད་ཕྱེད་དང་གཉིས་ལྡན་གཞིའི་ཡན་ལག་ཏུ་དགོས་པ་ནི།
མི་དང་ཤེས་པ་རང་བཞིན་ཕྱེད། །ངེས་གཟུང་དགོས་པ་རེག་ལྷག་གོ །ཞེས་གཟུང་ངོ༌། །དེ་
ཡང་ཕྱེད་ཅེས་པ་ནི་ཤེས་པ་རང་བཞིན་དུ་མི་གནས་པ་གཙོ་བོ་སྨྱོ་བ་ལ་སོགས་པ་བཞི་གང་
རུང་དང་ལྡན་པ་ལ་རེག་ན་ལྷག་མ་མི་འབྱུང་ལ། གཙོ་བོ་མ་ཡིན་པ་གཉིད་ལོག་པ་ལ་
སོགས་པ་བཞི་གང་རུང་དང་ལྡན་པ་ལ་རེག་ན་ལྷག་མ་འབྱུང་བས་སོ། །འདིའི་ཡུལ་མ་ནིང་
དང་མཚན་དོན་མེད་པའི་མཚན་གཉིས་མ་ཡིན་པ་ཡན་ལག་ཏུ་དགོས་ཀྱང་མཚན་གཉིས་པ་
དོན་ཡོད་པས་བསྐྱེད་པས་དེ་སྨོས་པས་མ་ནིང་དང་མཚན་དོན་མེད་པའི་མཚན་གཉིས་ཡིན་
པ་སེལ་བས་མ་ནིང་དང་མཚན་དོན་མེད་པའི་མཚན་གཉིས་མིན་པ་ཞེས་མ་སྨོས་སོ། །
བཅོལ་ཡང་རྫོགས་པའི་ལྟུང་བ་ཐམས་ཅད་ལས་བཅོལ་ཡུལ་ཐ་སྙད་ལྔ་དང་ལྡན་པ་དགོས་
པའི་ལྟུང་བ་ནི། བཅོལ་ཡང་རྫོགས་པ་སོ་གཉིས་ཀྱི། །རྐུ་དང་སྲོག་གཅོད་བཞི་ལས་གཞན།།
སྨན་དང་ཁང་པ་ཁང་ཆེན་དང་། །སྲིན་བལ་འབའ་ཞིག་ཆ་གཉིས་དང་། །ལོ་དྲུག་གསེར་
དངུལ་ཐ་ག་གཉིས། །བྱིན་འཕྲོག་ས་བོན་སྐྱོད་པ་དང་། །རིམ་ལྷག་མེ་རེག་རིན་ཆེན་རེག །
ཆུར་རྩེ་དངངས་བྱེད་སྦེད་དང་རྐོ། །ཁབ་རལ་ལ་སོགས་ཐ་མ་བདུན། །ཞེས་སོ། །མཚོ་ཊིཀ་
ཏུ་དེ་ལས་གཞན་མ་གསུངས་ཀྱང་ཁྲི་གདིང་གཉིས་ཀྱང་གཞན་ལ་གདིང་བར་བཅོལ་ན་
ལྟུང་བ་རྫོགས་པས་དེ་གཉིས་ཀྱི་བཅོལ་ཡུལ་ཡང་ཐ་སྙད་ཡན་ལག་ལྔ་ལྡན་དགོས་སོ། ། །
གོང་དུ་སྨོས་པ་དེ་རྣམས་ལས་རང་བཞིན་དུ་མི་གནས་པ་ཕལ་བ་བཞི་གང་རུང་དང་ལྡན་
པའི་བསྙེན་པར་མ་རྫོགས་པ་དང་ཉལ་ན་ལྟུང་བ་རྫོགས་པ་དང་། སྡོམ་པ་བླངས་རྗེས་མ་
ནིང་ཉིད་དུ་གྱུར་པའི་རབ་ཏུ་བྱུང་བ་ཡོད་པས་དེ་ཡུལ་དུ་བྱས་པ་ལས་རབ་བྱུང་གིས་བསྐྱེད་

པ་རྣམས་འབྱུང་བ་ལ་སོགས་པའི་ཕྱིར་ཕལ་ཆེ་བའི་དབང་དུ་བྱས་པར་འདུལ་འགྲེལ་འགའ་
ལས་གསུངས་སོ། །འོན་ཀྱང་མཚན་ཉམས་པ་འགྱུར་བ་མི་བསྟེན་པ་ནི་མ་ནིང་ཞེས་བཤད་
ཀྱང་མ་ནིང་བཏགས་པ་པ་ཡིན་ནོ། །ཚིག་གི་དོན་ལ་གསུམ་ལས། དང་པོ་གཞིའི་ཡན་ལག་
ནི། མིའི་འགྲོ་བ་པ་ནི་ཐ་སྙད་དུ་བྱ་བ་ཉིད་ཡིན་ནོ། །ཞེས་གསུངས་ཏེ། ཡུལ་མིའི་འགྲོ་བ་པ་
ནི་རང་གི་འགྲོ་བ་ཡིན་པས་ཐ་སྙད་ཐམས་ཅད་ལ་བསྟུན་དུ་རུང་ཞིང་ཐ་སྙད་ཐམས་ཅད་
རྫོགས་པར་འགྲུབ་ཏུ་རུང་བའི་ཕྱིར་རྫུན་དུ་སྨྲ་བ་དང་འཁྲིག་ཚིག་སྨྲ་བ་དང་གོས་སློང་བ་།
ལ་སོགས་པ་མི་དང་མིའི་བར་གྱི་ལུས་ངག་གི་ཐ་སྙད་དུ་བྱ་བ་ལ་བརྟེན་ནས་དངོས་གཞི་
རྫོགས་པའི་ལྟུང་བ་རྣམས་ཀྱི་གཞིའི་ཡན་ལག་ཉིད་ཡིན་ནོ། །དེ་བས་ན་མི་མ་ཡིན་པ་ཡུལ་དུ་
བྱས་པ་ན་ན་སྨད་དང་། དུད་འགྲོ་ལ་ནི་དེ་བས་ཀྱང་ན་སྨད་པར་ཤེས་པར་བྱའོ། །གཉིས་པ་
གཞིའི་སེལ་བ་ནི། རང་བཞིན་ཉམས་པ་ནི་མ་ཡིན་ནོ། །མ་ནིང་དང་མཚན་གཉིས་པ་དག་
ནི་དེ་དང་ལྡན་པ་ཉིད་དོ། །ཞེས་གསུངས་ཏེ། མིའི་འགྲོ་བ་པ་ཐམས་ཅད་ཡན་ལག་ཡིན་ནམ་
ཞེ་ན། མིའི་འགྲོ་བ་པ་ཡིན་ཡང་ཤེས་པ་རང་བཞིན་དུ་གནས་པ་ལས་ཉམས་པ་སྨྱོ་བ་དང་
སེམས་འཁྲུགས་པ་སོགས་ནི་ཐ་སྙད་དུ་བྱ་བ་ལ་བརྟེན་པ་རྣམས་ཀྱི་དངོས་གཞིའི་ཡན་ལག་
མ་ཡིན་ནོ། །དེ་ཡང་ཊི་ཀ་ལས། འདི་ལྟར་གཞན་ལ་གོ་བར་བྱ་བའི་ཕྱིར། ལུས་དང་ངག་གི་
ཐ་སྙད་བྱེད་པ་ཡིན་ན། རང་བཞིན་ཉམས་པ་དག་ནི་གསལ་བའི་ངོ་བོ་ཉིད་ཉམས་པའི་ཕྱིར།
གོ་བར་བྱ་བ་གང་ཡིན་པ་དེ་ལ་བྱ་བ་དང་བྱ་བ་མ་ཡིན་པའི་བློ་མེད་པས་དེའི་ཕྱིར་རང་བཞིན་
ཉམས་པ་ནི་ཐ་སྙད་དུ་བྱ་བའི་ཡན་ལག་མ་ཡིན་པ་ཉིད་དུ་ཤེས་སོ་ཞེས་གསུངས་སོ། །དེས་ན་
སྨྱོ་བ་དང་སེམས་འཁྲུགས་པ་སོགས་ཀྱི་དྲུང་དུ་རྫུན་སྨྲ་བ་ལ་སོགས་པ་ནི་ན་སྨད་དོ། །རྫུན་དུ་
སྨྲ་བ་དང་འཁྲིག་ཚིག་སྨྲ་བ་དང་གོས་སློང་བ་ལ་སོགས་པ་བསླབ་པའི་གཞི་དེ་དག་གི་སྐབས་
སུ་མིའི་འགྲོ་བ་པ་ཤེས་པ་རང་བཞིན་དུ་གནས་པ་ཐམས་ཅད་ཡན་ལག་ཡིན་ནམ་ཞེ་ན།
རྒྱུད་གཅིག་ལ་འདོད་ཆགས་གཉིས་ཀྱིས་གནོད་པའི་མ་ནིང་དང་ལུས་གཅིག་ལ་སྐྱེས་པ་བུད་
མེད་གཉིས་ཀའི་མཚན་དུས་གཅིག་ཏུ་ལྡན་པའི་མཚན་གཉིས་པ་དག་ནི་རང་བཞིན་ཉམས་

པའི་བྱ་བ་དེ་དང་ལྡན་པ་སྟེ་སྨྱོ་བ་ལ་སོགས་པ་དང་འདྲ་བ་ཉིད་དོ། །དེས་ན་མ་ནིང་དང་
མཚན་གཉིས་དག་ལ་རྫུན་དུ་སྨྲ་བ་ལ་སོགས་པ་བྱས་ན་ལྟུང་བ་ན་སྨད་དུ་འགྱུར་བ་སྟེ། འདི་
སྐད་དུ། རྐུ་དང་སྲོག་གཅོད་མ་གཏོགས་པ། །གནོད་པ་ལས་གྱུར་ཐམས་ཅད་དང་། །ཕྱི་
ལ་འདོད་པ་ལས་གྱུར་ཀུན། །དེ་དག་ལས་ནི་ན་སྨད་དེ། །སེམས་ཅན་ཆགས་པ་ལས་གྱུར་
ཀུན། །མཚན་གཉིས་དོན་ཡོད་པས་ནི་རྫོགས། །དགེ་སློང་མས་བསྐྱེད་མ་གཏོགས་སོ། །
ཞེས་གཟུང་ངོ༌། །དེ་ལ་མ་ནིང་དང་མཚན་གཉིས་དེ་དག་བློ་གསལ་བའི་ངོ་བོ་ཉིད་ཉམས་
པས་དོན་དེ་དག་ལ་བྱ་བ་དང་བྱ་བ་མ་ཡིན་པའི་བློ་མེད་པའི་ཕྱིར་ཏེ། ཊཱི་ཀ་ལས། དེ་གཉིས་
ཀྱི་ལུས་ནི་མིའི་ཐ་སྙད་དུ་བྱ་བ་དག་ལས་རྣམ་པར་ཉམས་པས་རོ་ལྟ་བུར་ཡིད་ལ་སྣང་
ངོ༌། །སེམས་ནི་གདོན་གྱིས་བརླམས་པ་དང་འདྲ་བར་མི་གསལ་བས་ནད་པ་ལྟ་བུ་ཡིན་
ནོ། །ཟ་མ་ནི་དེ་ལྟ་མ་ཡིན་ཏེ། དེ་ལ་མི་ཁྱད་པར་ཅན་གྱི་ཐ་སྙད་དུ་བྱ་བ་སྲིད་པའི་ཕྱིར་རོ། །
མཚན་མེད་པ་ནི་འདིར་མ་ནིང་སྨོས་པ་ལས་ཐ་མི་དད་པ་ཡིན་པས་ལོགས་ཤིག་ཏུ་མ་
སྨོས་སོ། །ཉམས་པའི་མ་ནིང་ནི་ཇི་སྲིད་དུ་རྣམ་པར་འགྱུར་བ་རྩོམ་པར་མི་བྱེད་པ་དེ་སྲིད་དུ་
དེ་ཐ་སྙད་བྱར་མི་རུང་བ་ཉིད་མ་ཡིན་ནོ། །རྣམ་པར་འགྱུར་བ་བསྟེན་པའི་དུས་ན་ནི་དེ་ཡང་ཐ་
སྙད་དུ་བྱར་མི་རུང་བ་ཉིད་ཡིན་ནོ། །ཞེས་སོ། །དེ་ལྟར་ཊཱི་ཀ་ལས་ཟ་མ་ནི་མ་ནིང་དང་མི་འདྲ་
བར་མི་ཁྱད་པར་ཅན་གྱི་ཐ་སྙད་དུ་བྱ་བ་སྲིད་པར་གསུངས་ཀྱང༌། རྣམ་འབྱེད་ལས་རེག་
པ་འཁྲིག་ཚིག་བསྙེན་བཀུར་སོགས་ཟ་མ་ལས་ན་སྨད་དུ་གསུངས་པ་དང་། ཞུ་བར་སྨྱན་དང་
གོས་སློང་འཐག་འཇུག་སོགས་མང་པོར་ཟ་མ་ལས་ཉེས་བྱས་སུ་གསུངས་པ་དང་། བུ་ཊིཀ་
ལས་ཀྱང་། ཟ་མ་ཡང་སྟོན་པས་ཡང་ཡང་ཐ་སྙད་དུ་མི་རུང་བར་གསུངས་པའི་ཕྱིར་མ་ནིང་
དང་འདྲའོ་ཞེས་ཟེར་ཏེ། དེ་ཉིད་འཐད་པར་རྟོགས་སོ་ཞེས་གསུངས་སོ། །མདོ་འདི་སྨོས་པའི་
དགོས་པ་ནི་རེག་པ་དང་བུད་མེད་ལ་ཆོས་སྟོན་པ་སོགས་ལ་སྔར་དེ་ལྟ་བུ་ལ་ནི་མཚན་གཞན་
དོན་མེད་དོ་ཞེས་སོགས་ཀྱིས་བསྟན་ཟིན་ཀྱང་རྫུན་དུ་སྨྲ་བ་སོགས་དང་གོས་སློང་བ་སོགས་
ཀྱི་ཕྱིར་མདོ་འདི་བྱས་སོ། །གསུམ་པ་གཞིའི་ཆ་ནས་འདྲ་བ་ནི། རེག་པ་ནི་ཐ་སྙད་དང་

འདྲའོ། །ཞེས་གསུངས་ཏེ། ཡུལ་བུད་མེད་ལ་རེག་པ་ལས་གྱུར་པའི་རེག་ལྷག་གི་ཡུལ་ནི་སྨྲ་
བའི་ཐ་སྙད་ཀྱི་ཡུལ་དང་འདུ་བར་ཡུལ་དེ་མི་ཡིན་ཞིང་སྨྱོ་བ་སེམས་འཁྲུགས་པ་ཚོར་བས་
གཟིར་བ་དང་། འགྲོ་བ་གཞན་གྱི་རྣམ་པ་བསྟེན་ཅིང་དགེ་སློང་གི་འདུ་ཤེས་ཉམས་པ་མིན་པ་
ངེས་གཟུང་དུ་དགོས་པའོ། །དེ་ལས་བཟློག་པ་མི་མ་ཡིན་མོ་དང༌། སྨྱོ་བ་ལ་སོགས་པ་ལ་
རེག་ན་སྦོམ་པོར་འགྱུར་རོ། །དེས་ན་སྨྲ་བའི་ཐ་སྙད་ཀྱི་ཡུལ་དང་ཐ་སྙད་ལྔ་ལྡན་དགོས་པར་
འདྲ་བ་ནི་མིན་ཏེ། བུད་མེད་གཉིད་ལོག་པ་དང་བརྒྱལ་བ་དང་རྫས་ཀྱིས་མྱོས་པ་དང་སྙོམས་
པར་ཞུགས་པ་མོ་དང་། ལྐུགས་པ་མོ་དང་དོན་མི་གོ་བའི་བུད་མེད་ལ་བརྟེན་ནས་ཀྱང་རེག་
པའི་ལྷག་མའི་ལྟུང་བ་རྫོགས་པར་བསྐྱེད་དོ། །དེས་ན་རེག་ལྷག་བསྐྱེད་པའི་ཡུལ་དེ་མི་ཡིན་
པ་དང་། རང་བཞིན་དུ་མི་གནས་པ་གཙོ་ཕལ་བརྒྱད་ལས་གཙོ་བོ་བཞི་གང་རུང་མིན་པ་དགོས་
པས་ཐ་སྙད་ཕྱེད་དང་གཉིས་ལྡན་ཡན་ཆད་ཀྱིས་སྐྱེད་པར་འདྲ་བའི་དོན་ནོ། །དེ་རྣམས་ནི་
རེག་ཕམ་ལ་ཡང་སྦྱར་རོ། །གསུམ་པ་གཞི་ཁྱིམ་པ་ལས་གྱུར་པ་ནི། ཕྱི་རོལ་པའི་རབ་ཏུ་བྱུང་
བ་དང་མ་ཆགས་པ་དང་ཉམས་པ་དག་ནི་ཕྱེད་ཉིད་ཁྱིམ་པའོ། །ཞེས་གསུངས་ཏེ། ཡང་དག་
པར་བླངས་པ་སྔོན་དུ་བཏང་བའི་སྒོ་ནས་ཕྱི་ནང་གི་རབ་ཏུ་བྱུང་བ་རྣམ་གཉིས་ཀྱི་ཆ་ལུགས་
དང་སྡོམ་པ་གང་ཡང་མི་ལྡན་པའི་ཁྱིམ་པ་ཡུལ་དུ་དགོས་པའི་ལྟུང་བ་སུམ་ཅུ་རྩ་ལྔ་སྟེ། ཁྱིམ་
པ་ལས་གྱུར་ཞུ་བ་ལས། །ཁྱིམ་སུན་འབྱིན་དང་གོས་སློང་དང་། །སློང་རིགས་རིན་ཐང་{སྦགས་པ་
སློང་བ་དང་)སོ་སོར་(ནས་ཁྲགས་པ་སློང་བ་དང་གོས་རིན་)བསྐུར། །ལྷུང་བཟེད་སློང་དང་རས་ཆེན་འཚོལ། །སྦྱོར་
བཅུག་ཡང་ཡང་(ཟས་ཟ་དང}འདུག་གནས་(སུ་ཟ་བ་)དང་། །ཕྱེ་(ལྷུང་བཟེད་དོ་གསུམ་ལས་ལྷག་ལེན་དང་བསོད་པ་
མགྲོན་གཉེར་(རིང་འདུག་)དང༌། ། ཟས་བཅས་(གྲོང་རྒྱུ་)བཅོ་ལྔའི་ཡུལ་ལ་གསུངས་། །མངོན་
མཚན་ཉོ་ཚོང་ཐ་ག་གཉིས། །བརྟད་བྱུང་དང་ནི་(ཁྱིམ་པ་མོ་ལ་ཆོས་)སྟོན་པ་དང་། །ཉལ་ཤོམ་གཉིས་
དང་དམག་གསུམ་བདེ(སྟེ་ཟན་གཅོད་)། །སྐྱེས་མེད་(བུད་མེད་དང་ལམ་)འགྲོ་རྐུ་མ་དང་ལམ་འགྲོ་དང་)དུས་མིན་
(གྲོང་འགྲོ་)དང་། །སྐྱ་རེངས་སོར་བཤགས་བཞི་དང་བཅས། །ཉི་ཤུར་ཁྱིམ་པ་ཡུལ་དགོས་སྦྱར། །
སུམ་ཅུ་ལྔ་པོ་དེ་དག་ལས། །ཁྱིམ་པ་ཕོ་ཡིས་བསྐྱེད་པ་ནི། །དམག་གསུམ་རྐུན་དང་འགྲོ་བ་

བཞི། །ཁྱིམ་པ་མོ་ཡིས་བསྐྱེད་པ་ནི། །ཆོས་སྟོན་སྐྱེས་མེད་ལམ་འགྲོ་གཉིས། །གཉིས་ཀ་
ཚོགས་པས་བསྐྱེད་པ་ནི། །ཉལ་ཤོམ་འདུག་དང་འགྲེང་བའོ། །གང་ཡང་རུང་བས་བསྐྱེད་པ་ནི།།
ཁྱིམ་སུན་འབྱིན་དང་སློང་སོགས་ལྔ། །མངོན་མཚན་ཉོ་ཚོང་ལྷུང་བཟེད་འཚོལ། །འཐག་
གཉིས་བརྟད་བྱུང་རས་ཆེན་དང༌། །སྦྱོར་བཅུག་ཡང་ཡང་ཟ་བ་དང་། །འདུག་གནས་(ཀྱི་
གནས་ཀྱི་བདག་པོ་དང་སྦྱིན་བདག)ཕྱེ་དང་བསོད་པ་དང་། །ཟན་གཅོད་(ཟན་གྱི་བདག་པོ་ཁྱིམ་པ་}མགྲོན་གཉེར་སྔ་དྲོ་
(གྲོང་རྒྱུ་)དང་། །ཕྱི་དྲོར་གྲོང་འགྲོ་ཕོ་བྲང་འགྲོ། །སོ་སོར་བཤགས་པ་རྣམ་བཞི་བཅས། །ཁྱིམ་
པ་སྤྱིས་བསྐྱེད་ཉེར་བདུན་ནོ། །ཞེས་གཟུང་ངོ༌། །སོར་བཤགས་བཞི་ལས་དགེ་སློང་མ་
ལས་ཟས་ལེན་པ་དེ་ཟས་ལེན་པའི་གནས་ཀྱི་ཆ་ནས་བགྲངས་པའོ། །ཚིག་གི་དོན་ནི།
ཁྱིམ་སུན་འབྱིན་པའི་ལྷག་མ་ལ་སོགས་པ་ཁྱིམ་པ་ལས་གྱུར་པ་རྣམས་ཀྱི་སྐབས་སུ་ཕྱི་
རོལ་མུ་སྟེགས་པའི་རབ་ཏུ་བྱུང་བ་དང་། ཆོས་འདི་པའི་སྡོམ་པ་བླངས་ཀྱང་སྡོམ་པ་མ་
ཆགས་ཏེ་མ་སྐྱེས་པ་དང་། སྡོམ་པ་སྐྱེས་ཀྱང་ཕམ་པ་འཆབ་བཅས་ཀྱི་ལྟུང་བས་ཉམས་པ་
དག་ནི་ཁྱིམ་པ་ལས་གྱུར་པའི་ལྟུང་བའི་ཡུལ་ལ་ཕྱེད་ཉིད་ཁྱིམ་པའོ། །དེས་ན་དེ་དག་ལ་
བརྟེན་ནས་ཁྱིམ་པ་ལས་གྱུར་པའི་ལྟུང་བ་དངོས་གཞིའི་ཕྱེད་སྐྱེད་པ་སྟེ། རང་རང་གི་ན་
སྨད་དུ་འགྱུར་བའོ། །དེ་བཞིན་དུ་ཁྱིམ་པ་ལས་གྱུར་པ་དེ་རྣམས་དགེ་ཚུལ་ཕ་མ་དང་དགེ་
སློབ་མ་གསུམ་པོ་ལ་བརྟེན་ནས་ཀྱང་རང་རང་གི་ན་སྨད་པར་འགྱུར་ཏེ། དགག་བྱ་མ་
རྫོགས་པའི་ཕྱིར་རོ། །བསྙེན་རྫོགས་རྣམ་དག་ཡུལ་དུ་བྱས་ན་ནི་དགག་བྱ་ཆེས་མ་རྫོགས་
པའི་ཕྱིར་ཆེས་ན་སྨད་དུ་འགྱུར་རོ། །དེ་རྣམས་ལས་དམིགས་བསལ་གོས་སློང་དང་ལམ་
འགྲོ་གཉིས་ཀྱི་ཡུལ་དགེ་སློང་མ་བྱས་ན་དངོས་གཞི་གཞན་དུ་འགྱུར་བ་དང་། ཆོས་སྟོན་
དང་མ་སྨྲས་པར་གྲོང་འགྲོ་དང་གྲོང་རྒྱུ་གསུམ་ལ་རབ་བྱུང་ཡུལ་ཏུ་བྱས་ན་ལྟུང་བ་མེད་དེ།
དགག་བྱ་མེད་པའི་ཕྱིར་རོ། །མདོ་འདིས་སེལ་བ་དངོས་སུ་བསྟན་པས་ཤུགས་ལ་ཁྱིམ་པ་
ཡུལ་དུ་དགོས་པའི་ལྟུང་བ་རྣམས་ཀྱི་དངོས་གཞི་བསྐྱེད་པ་ལ་ཡུལ་ཁྱིམ་པ་མཚན་ཉིད་
དང་ལྡན་པ་དགོས་པར་བསྟན་ཏོ། །བཞི་པ་གཞི་རབ་ཏུ་བྱུང་བ་ལས་གྱུར་པ་ལ་གཉིས།

གཞིའི་ཡན་ལག་བརྗོད་པ་དང་། གཞིའི་སེལ་བ་བརྗོད་པའོ། །དང་པོ་ལ་གཉིས། བསྙེན་
རྫོགས་སྡོམ་པ་རྣམ་དག་དང་། མཚན་དང་ལྟ་བ་མཐུན་པ་ཡན་ལག་ཏུ་བསྟན་པའོ། །དང་
པོ་ནི། དགེ་སློང་དང་དགེ་སློང་མ་བསྙེན་པར་རྫོགས་པ་ཅན་མ་ཉམས་པ་ཉིད་ནི་བསླབ་པ་
དག་ལ་ཡན་ལག་ཉིད་ཡིན་ནོ། །ཞེས་གསུངས་ཏེ། དེ་ལ་སྤྱིར་རབ་བྱུང་འདི་པས་བསྐྱེད་པ་
ལ་སྡེ་ཚན་ལྔ་སྟེ། དགེ་སློང་ཕ་ཡིས་བསྐྱེད་པ་ནི། ། (དབྱེན་སོགས་)བསྒོ་བཞི་འཕྲོག་དང་བསྔོས་
བསྒྱུར་(གང་ལ་བསྔོས་པའི་ཡུལ་གྱི་ཆ་ནས་སོ》སྐྱོན། །ཕྲ་མ་སྐྱོ་སྔོགས་(གནས་ངན་ལེན་གྱི་ལྟུང་བརྗོད་བཤེས་(ངོར་
འཕྱ་བ་དང་}། །{འདུལ་བའི་ཚིག་ལ་)ཁྱད་གསོད་(ཞལ་ཏ་པ་}འཕྱ་བསྒོ་(བ་རྣར་གཟོན་དང་)ཁྲི་(སོགས་གནས་མལ་མ་བསྡུས་པ་
དང་}གདིང་(བ་མ་བརྟུལ་བ་དང་)སྐྱོད། །ཕྱིས་གནོན་(རྩ་བ་)འབྱུང་ཟས་{ཅུང་སྐུར་འདེབས་དང་སྤངས་པ་སྟོབས་
འདུས་(ཤིང་ཟ་བ}དང༌། །བརྡེག་གཟས་འཆབ་དང་བདེ་(སྟེ་ཟན་གཅོད་པ་དང་}འདུན་(པ་ཕྱིར་བསྒྱུར་དང་སྡིག་
ལྟའི་ཆོས(མི་གཏོང་བ་དང་}། །སྤྱངས་བསྙིལ་(བསྙིལ་བ་པོའི་ཆ་ནས་དང་}འགྱོད་(པ་བསྐྱེད་པ་)དང་སོར་མོ་(སྟེ་ག་
ག་ཚིལ་)དང་། །དངངས་དང་གདེང་མེད་ཉི་ཤུ་(མ་ལོན་པ་བསྙེན་རྫོགས་བྱེད་པ་གྲོགས་དགེ་འདུན་པ་ཡིན་པའི་ཆ་ནས་དང་}
བསླབ(པ་ཉེར་འཇོག}། །འཐབ་{པ་སྟེ་ཉན་རྣ་)དང་(ལས་ཀྱི་གནས་ནས་}མི་སྨྲ་(བར་འགྲོ་བ་དང་དགེ་འདུན་དང་ཞལ་ཏ་པའི་གསུང་
ལ་}མ་གུས་དང་། །ཟས་བཅས་(སྔ་དྲོར་ཟས་ལ་སྤྱན་དྲངས་པའི་དགེ་འདུན་པའི་ཆ་ནས)ད་གདོད་ཁྲི་རྐང་(ཤིང་བལ་}
བརྡལ། །སོ་སོར་བཤགས་པར་བྱ་བ་ཡི། །ཐ་མ་གསུམ་བཅས་བཞི་བཅུ་དྲུག །ཅེས་སོ། །
སྐབས་འདིར་གུང་ཐང་བློ་གྲོས་ཀྱི་འདུལ་འགྲེལ་ལས། མཚོ་ཊིཀ་ལས་ཕས་བསྐྱེད་བཞི་
བཅུ་རྩ་ལྔ་ཞེས་པ་ཡི་གེ་མ་དག་ལ། ཟས་ཅུང་མ་བགྲངས་པར་སྦེད་པ་བགྲངས་ཀྱང་རང་
ལུགས་དེ་རབ་བྱུང་སྤྱིས་བསྐྱེད་ཡིན་པས་སོ་ཞེས་གསུངས་ཀྱང་། མཚོ་ཊིཀ་གི་ཡི་གེ་ཕལ་
ཆེ་བ་ལས། བཞི་བཅུ་རྩ་དྲུག་ཅེས་འབྱུང་ཞིང་། གོང་བཞིན་ཟས་ཅུང་ཡང་བགྲངས་ཡོད་
ལ། དངངས་སྦེད་གདེང་མེད་ཉི་ཤུ་བསླབ། །ཞེས་སྦེད་པ་ཡང་བགྲངས་ཡོད་ཀྱང་། དེ་ནི་
ཁོང་གི་ལུགས་ལ་རབ་བྱུང་སྤྱིས་བསྐྱེད་དུ་འདོད་པ་དང་དེར་བགྲངས་ཀྱང་ཡོད་དོ། །དེས་
ན་འདིར་བགྲངས་པའི་རྒྱུ་མཚན་མ་ངེས་ཏེ། དེ་བགྲངས་ན་ཞེ་བདུན་དུ་ཡང་འགྱུར་རོ། ། །
དགེ་སློང་མས་བསྐྱེད་བཅུ་བཞི་སྟེ། འཁྲུར་འཇུག་ལེན་དང་རྨེལ་འཇུག་དང་། །མ་བསྐོས་

སྟོན་པའི་བཅུ་ཚན་ལས། །འདུག་པ་མ་གཏོགས་དགུ་དག་དང་། །སོ་སོར་བཤགས་བྱ་
དང་པོ་གཉིས། །ཞེས་གཟུང་ངོ༌། །ཊཱི་ཀ་ལས་འདུག་པ་བགྲངས་ཡོད་ཀྱང་འདུག་པ་བུད་
མེད་སྤྱིས་བསྐྱེད་ཡིན་པས་ཇི་ལྟར་བགྲངས་པ་ཡིན་བརྟག་གོ །རྫོགས་པ་སྤྱིས་བསྐྱེད་
རྣམ་གསུམ་སྟེ། །གཞི་མེད་བག་ཙམ་ལྷག་མས་སྐུར། །རབ་བྱུང་སྤྱིས་བསྐྱེད་རྣམ་གཉིས་
ཏེ། །སྦེད་དང་མ་སྨྲས་འགྲོ་བའོ། །དགེ་ཚུལ་གྱིས་བསྐྱེད་བསྙིལ་བའོ། །མུ་སྟེགས་ཅན་
གྱིས་བསྐྱེད་པ་གཉིས། །འདུག་གནས་དང་ནི་གཅེར་བུའོ། །ཞེས་གཟུང་ངོ༌། །དེ་དག་
ལས་སྡེ་ཚན་དང་པོ་གཉིས་ཀྱི་སྐབས་སུ་རྟེན་དགེ་སློང་རྣམ་དག་གིས་ཕྲ་མ་བྱེད་པའི་ལྟུང་
བྱེད་ལྟ་བུ་དང་། ཆོས་གོས་འཁྲུར་འཇུག་པའི་སྤང་ལྟུང་ལྟ་བུ་ལ་རིམ་བཞིན་ཡུལ་དགེ་
སློང་དང་དགེ་སློང་མ་དེ་དང་པོ་རྒྱུ་ཕུན་སུམ་ཚོགས་པས་བསྙེན་པར་རྫོགས་པའི་སྡོམ་པ་
བླངས་ལ་སྐྱེས་པ་ཅན་དང་བར་དུ་ཕམ་པས་མ་ཉམས་པ་ཉིད་ནི་དགེ་སློང་ཕ་མས་བསྐྱེད་
པའི་བསླབ་པ་དག་ལ་ཡན་ལག་ཉིད་ཡིན་ནོ། །དེས་ན་མ་རྫོགས་པ་དང་མ་སྐྱེས་པ་དང་
ཉམས་པ་རྫོགས་པའི་རྟགས་ཅན་དག་ལས་ན་སྨད་པ་ཡིན་ཏེ། དགག་བྱ་མི་རྫོགས་པའི་
ཕྱིར་རོ། །དམིགས་བསལ་ནི། ཕམ་པ་འཆབ་བརྗོད་གཉིས་ནི་ཡུལ་ཉམས་པ་ཁོ་ན་ལས་
བསྐྱེད་ལ། བསླབ་བྱིན་ནང་ཕན་ཚུན་ཕྲ་མ་བྱེད་པ་ལ་སོགས་པ་ལ་ཡང་ལྟུང་བ་རྫོགས་
པར་འབྱུང་སྟེ། དེ་ལ་ནི་མ་ཡིན་ནོ་ཞེས་གསུངས་པས་སོ། །སྐབས་འདིར་ལྷ་མོའི་འདུལ་
ཊིཀ་ཏུ། མཚོ་ཊཱིཀ་ལས། ཡུལ་དགེ་སློང་ལས་གྱུར་པ་བཞི་བཅུ་རྩ་དྲུག་གི་ཡུལ་བསླབ་པ་
བྱིན་པ་ལས་ནི་ན་སྨད་དོ་ཞེས་དམིགས་བསལ་ལྔ་{འཆབ་བརྗོད་སྐུར་འདེབས་གསུམ་}ལས་གཞན་ཞེ་
གཅིག་ལ་ན་སྨད་འགྱུར་བར་གསུངས་པ་ལྟར་ན་ཉི་ཤུ་མ་ལོན་པ་བསྙེན་པར་རྫོགས་པ་
བསླབ་བྱིན་ལས་ན་སྨད་དུ་འགྱུར་ཚུལ་དཔྱད་པར་བྱའོ་ཞེས་བཤད་ཀྱང་། མཚོ་ཊིཀ་
ལས་འཆབ་བརྗོད་གཉིས་ཞེ་དྲུག་གི་དམིགས་བསལ་ཡིན་ཡང་། སྐུར་འདེབས་གསུམ་
ཞེ་དྲུག་གི་དམིགས་བསལ་མ་ཡིན་ཏེ། དགེ་སློང་ལས་གྱུར་པ་བཞི་བཅུ་རྩ་དྲུག་ཏུ་སྐུར་
འདེབས་གསུམ་མཚོ་ཊིཀ་ཏུ་བགྲངས་མེད་པའི་ཕྱིར་རོ། །དེས་ན་ཁྱེད་ཀྱིས་དམིགས་

བསལ་ལྔ་ལས་གཞན་ཞེ་གཅིག་ཅེས་པ་ནོར་བའོ། །མཚོ་ཊིཀ་ལས་རྟེན་དགེ་སློང་རྣམ་
དག་གིས་བསླབ་པ་བྱིན་པ་ཡུལ་དུ་བྱས་ན་ནི་ཡུལ་དགེ་སློང་ལས་གྱུར་པ་འཆབ་བརྗོད་
གཉིས་དང་། དགེ་སློང་ལས་ཀྱང་གྱུར་པའི་སྐུར་འདེབས་གསུམ་སྟེ་ལྔ་པོ་མ་གཏོགས་པ་
ཡུལ་དགེ་སློང་ལས་གྱུར་པའི་ལྟུང་བ་རྫོགས་པར་མི་བསྐྱེད་པ་དང་ནི་སྨད་པར་གསུངས་
ཀྱང་། དེ་ནི་སྤྱིར་བཏང་གི་དབང་དུ་བྱས་པ་སྟེ། ཉི་ཤུ་མ་ལོན་པ་བསྙེན་པར་རྫོགས་པ་
བསླབ་བྱིན་དགེ་སློང་ལས་ན་སྨད་དུ་འགྱུར་ཚུལ་ཞིག་མེད་པས་སོ། །དགེ་སློང་མ་བསྙེན་
པར་རྫོགས་པ་ཅན་མ་ཉམས་པ་ཉིད་ནི་གོང་དུ་སྨོས་ཟིན་པའི་དགེ་སློང་མ་ལས་གྱུར་པ་
བཅུ་བཞི་ལ་སྦྱར་བར་བྱའོ། །དམིགས་བསལ་ཡུལ་རྟེན་གཉིས་ཀ་བསླབ་པ་བྱིན་པ་ཡིན་
ན་འཁྲུར་འཇུག་པ་སོགས་ཀྱི་ལྟུང་བ་རྫོགས་པར་འབྱུང་བར་ཞུ་བ་ལས་གསུངས་སོ། །
གཉིས་པ་ནི། མཚན་དང་ཁས་བླངས་པ་དག་གིས་ནི་རང་གི་ཕྱོགས་ཉིད་ཀྱི་ཁོངས་སུ་
གཏོགས་སོ། །ཞེས་གསུངས་ཏེ། དགེ་སློང་ཕས་བསྐྱེད་པ་རྣམས་ལ་མཚན་མཐུན་པ་དང་།
ཕ་མས་བསྐྱེད་པ་ཕལ་ཆེར་ལ་ལྟ་བ་མཐུན་པ་དགོས་པ་ནི། དགེ་སློང་གིས་བསྐྱེད་ཐམས་
ཅད་ལ། །མཚན་མཐུན་དགོས་པར་ཞུ་བར་གསུངས། །ལྟ་མཐུན་ཡན་ལག་དགོས་པ་ནི། །
བསྒོ་བཞི་གནས་ངན་ཁྱད་དུ་གསོད། །ཕྱིས་གནོན་འབྱུང་དང་ཉི་ནུབ་ཟས། །དབེན་འགྲེང་
སྡིག་ལྟ་སྤངས་བསྙིལ་དང་། །ཉན་རྣ་དང་ནི་མི་སྨྲ་འགྲོ། །ཟས་བཅས་ཁྲི་བརྡལ་བསླབ་
དྲལ་ནགས། །ཉེར་གཅིག་མ་གཏོགས་གཞན་ལ་གསུངས། །ཉེར་གཅིག་པོ་ལས་སྡིག་ལྟ་
དང་། །སྤངས་བསྙིལ་ཉན་རྣ་མ་གཏོགས་པ། །ལྷག་མ་བཅུ་བདུན་མདོར་བསྡུས་སྦྱར། །
ཞེས་གཟུང་ངོ༌། །དེ་ལ་སྡིག་ལྟ་མི་གཏོང་བ་དང་སྤངས་པ་རྗེས་ཕྱོགས་དང་བསྙིལ་བ་སྡུད་
པ་དང་ཉན་རྣ་དང་བཞི་ལ་ནི་ལྟ་བ་མི་མཐུན་པ་ལ་སེལ་བར་མི་འགྱུར་ཏེ། ལྟ་བ་མི་
མཐུན་པ་ཡན་ལག་ཡིན་པའི་ཕྱིར་དང་། སྡིག་ལྟ་ཅན་ལ་སྤངས་པ་དང་བསྙིལ་བའི་ལས་
བྱེད་པའི་ཕྱིར་དང་། ལྟ་བ་ལ་ཡང་རྩོད་པར་འགྱུར་བའི་ཕྱིར་ཉན་རྣ་བྱེད་པ་ལ་ཡང་ལྟ་བ་
མི་མཐུན་པ་སེལ་བར་མི་འགྱུར་རོ། །དེ་བཞིན་དུ་རབ་བྱུང་སྤྱིས་བསྐྱེད་གཉིས་ལ་ཡང་ལྟ་

མཐུན་ཡན་ལག་ཏུ་དགོས་སོ། །ཚིག་གི་དོན་ནི། བྱིན་འཕྲོག་ལ་སོགས་པའི་ལྟུང་བ་
དངོས་གཞི་བསྐྱེད་པ་ལ་ཕོ་མོའི་མཚན་དང་ལྟ་བ་ཁས་བླངས་པ་དག་གིས་ནི་མཚན་དང་
ལྟ་བ་རང་གི་ཕྱོགས་ཉིད་ཀྱི་ཁོངས་སུ་གཏོགས་པ་སྟེ་རང་དང་མཚན་མཐུན་པ་དང་རང་
དང་ལྟ་བ་མཐུན་པ་དགོས་སོ། །འདིར་ལྟ་བ་མཐུན་པའི་དོན་བར་དུ་བཅོད་པའི་གཞི་ལ་
བར་དུ་གཅོད་པའི་གཞིར་ཡུལ་རྟེན་གཉིས་འདོད་པ་མཐུན་པ་ལ་བྱའོ། །མདོ་འདིའི་
ཤུགས་ལ་རང་གི་ཕྱོགས་མིན་པ་མཚན་མི་མཐུན་པ་དང་ལྟ་བ་ཐ་དད་པ་ལ་བརྡེག་གཟས་
ལ་སོགས་པ་བྱེད་ན་ནི་ན་སྨད་དུ་འགྱུར་བར་བསྟན་ཏེ། ཊི་ཀར། དེ་ལྟ་བས་ན་རང་གི་
ཕྱོགས་ཉིད་ཀྱི་ཁོངས་སུ་གཏོགས་པ་མ་ཡིན་པ་ལ་ནི་ཚིགས་འོག་མར་འགྱུར་རོ། །ཇི་
ལྟར་རང་གི་ཕྱོགས་ལ་ལོག་པར་སྒྲུབ་པ་སྨད་པར་བྱ་བ་ཉིད་ཡིན་པ་དེ་ལྟར་གཞན་ལ་
ལོག་པར་སྒྲུབ་པ་ནི་སྨད་པར་བྱ་བ་ཉིད་མ་ཡིན་པའི་རྣམ་པ་དེ་ལས་འདི་ལྟར་ཤེས་སོ། །
དགེ་སློང་མ་རྣམས་ལ་ཡང་ཐམས་ཅད་དུ་རྣམ་པ་འདི་བཞིན་དུ་རིག་པར་བྱའོ། །ཞེས་སོ། །
གཉིས་པ་གཞིའི་སེལ་བ་བསྟན་པ་ནི། འདིར་གཏོགས་པ་ལ་ཁྱིམ་པ་ལ་ནི་རྟགས་ཅན་
ཉིད་ཀྱི་བས་ན་སྨད་དོ། །ཞེས་གསུངས་ཏེ། བྱིན་འཕྲོག་སོགས་ཡུལ་དགེ་སློང་ཡན་ལག་
ཏུ་དགོས་པ་རྣམས་དང་། འཁྲུར་འཇུག་སོགས་ཡུལ་དགེ་སློང་མ་ཡན་ལག་ཏུ་དགོས་པའི་
ལྟུང་བ་འདིར་གཏོགས་པ་ལ་ཡུལ་དགེ་སློང་ཕ་མའི་སེལ་བ་ཁྱིམ་པ་ཡུལ་དུ་བྱས་པ་ལ་ནི་
རབ་ཏུ་བྱུང་བའི་རྟགས་ཅན་དྲུག་(ཉམས་དང་མ་ཆགས་ཕྱི་རོལ་པ། །དགེ་ཚུལ་ཕ་མ་དགེ་སློབ་མ། །)པོ་ཉིད་ཀྱི་ཡུལ་ལས་
ན་སྨད་པ་དེ་བས་ཀྱང་ན་སྨད་པ་སྟེ་ཆེས་ན་སྨད་དོ། །ཊི་ཀ་ལས། ཁྱིམ་པར་གྱུར་པའི་
སྐྱེས་པ་དང་བུད་མེད་ལ་གཞི་མེད་པ་དང་། བག་ཙམ་དག་གིས་སྐུར་བ་འདེབས་པ་དང་།
བརྡེག་པ་དང་གཟས་པ་ལ་སོགས་པའི་ཚུལ་གཞན་ལ་ཡང་ཉེས་བྱས་ཕྲ་མོར་འགྱུར་རོ་
ཞེས་བྱ་བ་དེ་གོ་བར་བྱ་བའི་ཕྱིར་མདོ་འདི་བྱས་སོ། །ཞེས་གསུངས་སོ། །གཉིས་པ་
གཞི་སེམས་ཅན་མ་ཡིན་པ་རྫས་དང་ཡོ་བྱད་ལས་གྱུར་པ་ནི། རབ་ཏུ་བྱུང་བའི་རྫས་དག་
ལ་ནི་རུང་བ་ཉིད་དང་ཚད་དང་ལྡན་པ་ལ་སོགས་པ་ཉིད་དོ། །ཞེས་གསུངས་ཏེ། གོས་

ལས་གྱུར་པ་སུམ་ཅུ་རྩ་དྲུག་དང་། ཟས་སྐོམ་ལས་གྱུར་པ་ཉི་ཤུ་རྩ་གསུམ་དང༌། སྣོད་
སྤྱད་ལས་གྱུར་པ་གསུམ་སྟེ། གོས་ཀྱིས་བསྐྱེད་པ་སོ་དྲུག་ནི། སྤང་ལྟུང་བཅུ་ཚན་དང་པོ་
དང༌། །སྲིན་བལ་འབའ་ཞིག་ཆ་གཉིས་དང་། །(ལོ་)དྲུག་དང་མཐོ་གང་ལམ་{དུ་བལ་ཁུར་བ་}
དང་ནི། །རྨེལ་བ་དང་ནི་ཐ་ག་གཉིས། །བྱིན་འཕྲོག་སྟོན་ཟླ་ཐ་ཆུང་(སྟེ་བརྟད་བྱུང་)དང༌།
དགོན་པ་བ་དང་རས་ཆེན་དང༌། །བསྔོས་བསྒྱུར་བཤེས་ངོར་གནས་མལ་དང༌། །{གོས་བཟོ་
གོས་སྦྱིན་ཏེ་}གོས་གཉིས་ཁ་བསྒྱུར་སྦེད་དང་གདེང་{མེད་སྤྱོད)། །བརྡལ་ལ་སོགས་པ་ཐ་མ་ལྔའོ། །
དམིགས་བསལ་གནས་མལ་བརྡལ་བ་གཉིས། །ཁྲི་དང་ཁྲི་འུ་ལས་ཀྱང་རྫོགས། །བྱིན་
འཕྲོག་བརྟད་བྱུང་བསྔོས་བསྒྱུར་དང༌། །བཤེས་ངོར་སྦེད་དང་གདེང་མེད་དྲུག །ལྷུང་
བཟེད་ཀྱིས་ཀྱང་བསྐྱེད་པའོ། །སྤྱི་ཚད་ཁྲུ་གང་གིས་བསྐྱེད་པ། །འཆང་འཇོག་སློང་རིགས་
སྤགས་གཉིས་བསྐུར། །རྨེལ་དང་འཐག་གཉིས་བྱིན་འཕྲོག་བརྟད། །བསྔོས་བསྒྱུར་
བཤེས་ངོར་གོས་བྱིན་དང༌། །ཁ་མ་བསྒྱུར་དང་སྦེད་པ་དང་། །གདེང་མེད་སྤྱོད་དང་བཅུ་
བདུན་ནོ། །རང་རང་ཚད་ཀྱིས་བསྐྱེད་པ་ནི། །འབྲལ་དང་འཁྲུར་འཇུག་གོས་ལེན་སློང་། །
སྲིན་བལ་འབའ་ཞིག་ཆ་གཉིས་དང༌། །ལོ་དྲུག་མཐོ་གང་དགོན་པར་འབྲལ། །རས་ཆེན་
གནས་མལ་གོས་(བཟོ}བྱེད་དང་། །བདེ་གཤེགས་གོས་བཅས་བཅུ་དྲུག་གོ །བལ་ཁུར་
ཁུར་ཚད་ལོངས་པ་དང་། །བརྡལ་བ་གྲགས་སྡེའི་ཚད་དུའོ། །ཚད་ལྷག་གིས་བསྐྱེད་རྣམ་
པ་གསུམ། །གདིང་བ་གཡན་དགབ་རས་ཆེན་ནོ། །དེ་རྣམས་གོས་ཀྱིས་བསྐྱེད་པ་ཡིན། །
ཐ་མར་ཁྲི་རྐང་བསྣན་པས་བཞི། །ཞེས་གཟུང་ངོ༌། །ཟས་སྐོམ་ལས་གྱུར་ཉེར་གསུམ་ནི། །
གསོག་འཇོག་(ཞལ་ཏ་པ}འཕྱ་ཟས་{ཅུང་སྐུར་འདེབས་དང་)སྦྱོར་བཅུག་དང་། །{ཡང་ཡང་ཟས་ཟ་སོག་ས་}ཟས་ཀྱི་
བཅུ་ཚན་ཟན་གཅོད་པ། །གཅེར་བུ་མགྲོན་གཉེར་ཆང་འཐུང་དང་། །ཟས་བཅས་(ཏེ་གྲོང་རྒྱུ་དང་}
སོ་སོར་བཤགས་པ་བཞི། །དེ་ལ་ཟས་དང་སྐོམ་གྱི་ཚད། །ཁམ་དང་ཧུབ་ལོངས་སྤྱིར་
བཏང་ཡིན། །གུང་ཐང་བློ་གྲོས་འདུལ་ཊཱིཀ་ལས། །སྦྱོར་བཅུག་ཡང་ཡང་འདུག་གནས་
འདུས། །མགྲོན་གཉེར་ཟས་བཅས་སོར་བཤགས་བཞི། །ཟས་གཅིག་ཚད་དགོས་དོ་

ལྷག་བཅས། །བཅུ་གཅིག་རང་ཚད་གཞན་བཅུ་གཉིས། །སྤྱི་ཚད་མེད་པར་མངོན་པའི་
ཚད། །ཅེས་སོ། །དེ་ལས་འཕྱ་བ་དང་ཟས་ཅུང་གཉིས་ནི་ཟས་ལས་གཞན་པའི་གོས་
སོགས་ཀྱིས་ཀྱང་བསྐྱེད་པས་འདུལ་ཊཱིཀ་རིན་ཕྲེང་སོགས་ལས་དེ་གཉིས་མ་བགྲངས་སོ། །
སྣོད་བྱེད་ལས་གྱུར་རྣམ་གསུམ་སྟེ། །ལྷུང་བཟེད་འཆང་འཚོལ་ཁབ་རལ་འཆོས། །ཚད་
ནི་ལྷུང་བཟེད་ཆེ་འབྲིང་ཆུང་། །ཁབ་རལ་ཁབ་གཞུག་ནུས་པའོ། །ཞེས་གཟུང་ངོ༌། །བྱིན་
འཕྲོག་དང༌། བརྟད་བྱུང་དང༌། བསྔོས་བསྒྱུར་དང་། བཤེས་ངོར་དང༌། སྦེད་པ་དང༌།
གདེང་མེད་དྲུག་ལྷུང་བཟེད་ཀྱིས་ཀྱང་བསྐྱེད་པས་དེའི་ཆ་ནས་དེ་རྣམས་འདིར་བགྲངས་
ཀྱང་འགལ་བ་མེད་དོ། །ཚིག་གི་དོན་ནི། གོང་དུ་སྨོས་པ་དེ་དག་གི་སྐབས་སུ་རབ་ཏུ་བྱུང་
བའི་རྫས་གོས་དང་ཟས་དང་སྣོད་བྱེད་དག་ལ་ནི་གོས་ནི་རྒྱུ་དབྱིབས་ཁ་དོག་ལ་སོགས་
པས་རུང་བ་ཉིད་དང༌། ཟས་ནི་ངོ་བོའི་སྒོ་ནས་རུང་བ་མ་བཀག་ཅིང་གནང་བ་དང༌།
གསོག་འཇོག་སོགས་དམིགས་བསལ་འགའ་མ་གཏོགས་པ་ཆོ་གའི་སྒོ་ནས་རུང་བ་
གསོག་འཇོག་སོགས་སུ་མ་གྱུར་པ་དང༌། སྣོད་བྱད་ནི་རྒྱུ་དབྱིབས་སོགས་ཀྱི་སྒོ་ནས་རུང་
བ་ཉིད་དང་། གོས་སོགས་དེ་དག་སྤྱི་ཚད་དམ་རང་ཚད་དང་ལྡན་པ་ལ་སོགས་པ་ཉིད་
ཡན་ལག་ཡིན་ནོ་ཞེས་གོང་དུ་སྦྱར་བར་བྱ་བ་ཉིད་དོ། །སོགས་པ་ཞེས་བྱ་བའི་སྒྲས་ནི་
ཚད་ལས་ལྷག་པ་བསྡུས་ཏེ། ཁྲི་རྐང་འཆོས་པ་དང་གདིང་བ་གཡན་དགབ་རས་ཆེན་གྱི་
ལྟུང་བ་རྣམས་ལ་ཚད་ལས་ལྷག་པ་ངེས་བཟུང་དུ་དགོས་པས་དེ་རྣམས་བསྟན་པའོ། །སྤྱི་
ཚད་ཁྲུ་གང་ལས་གྱུར་པའི་འཆང་སྤང་སོགས་དང༌། སྲ་བརྐྱང་དང་འབྲལ་བ་དང༌། སྟན་
དང༌། བདེ་བར་གཤེགས་པའི་ཆོས་གོས་ཀྱི་ཚད་ལས་གྱུར་པ་དང༌། ཟས་ལས་གྱུར་པའི་
ལྟུང་བ་རྣམས་ཚད་ལས་ལྷག་པ་ལས་ཀྱང་འབྱུང་ངོ༌། །གོས་ཟས་སྣོད་བྱད་དག་མི་རུང་བ་
དང༌། ཚད་དུ་མ་ལོངས་པ་དང༌། འབྲལ་བ་ལ་སོགས་པ་རང་ཚད་དགོས་པ་རྣམས་དང་
སྣོད་བྱད་ལས་གྱུར་པ་རྣམས་ལ་ཚད་ལས་ལྷག་ནི་ན་སྨད་པར་འགྱུར་ཏེ། ཊཱི་ཀ་ལས།
ཆོས་གོས་དང་ལྷུང་བཟེད་རུང་བ་ཉིད་མ་ཡིན་པ་ཉིད་དང་། ཚད་བས་ཆུང་བ་ལ་ནི་ན་

སྨད་པར་འགྱུར་ཏེ། དེས་ན་ཆོས་གོས་རུང་བ་མིན་པ་དང་ཚད་བས་ཆུང་བ་བྱིན་གྱིས་
བརླབས་པ་དེ་དང་བྲལ་ན་ཡང་ཉེས་བྱས་སོ། །ཞེས་གསུངས་པ་བཞིན་ནོ། །ཁྲི་རྐང་ལ་
སོགས་པ་ཚད་ལྷག་དགོས་པ་རྣམས་ལ་ཚད་ལས་མ་ལྷག་ན་དགག་བྱ་མེད་པའི་ཕྱིར་ན་
ལྟུང་བ་མེད་དོ། །དགེ་ཚུལ་ལ་སོགས་པའི་རྫས་འཕྲོག་པ་ལ་ཉེས་བྱས་དང་། སྦེད་པ་ལ་
ལྟུང་བྱེད་འབྱུང་བ་སོགས་ལའང་རྫས་དེ་རུང་བ་དང་ཚད་ལྡན་དགོས་ལ། དེ་ལས་བཟློག་
པ་ལ་སེལ་བར་འགྱུར་བ་གོ་བར་བྱ་བའི་ཕྱིར་རབ་ཏུ་བྱུང་བའི་རྫས་ཞེས་སྤྱིར་སྨོས་པ་
ཡིན་ཏེ། ཊི་ཀར། འདིར་དགེ་ཚུལ་ལ་སོགས་པ་དབང་བའི་རྫས་དག་ལ་ཡང་ཡན་ལག་
དེ་གཉིས་འཇུག་པར་བསྟན་པའི་ཕྱིར། རབ་ཏུ་བྱུང་བའི་རྫས་དག་ལ་ཞེས་སྨོས་ཏེ།
བསྙེན་པར་རྫོགས་པའི་ཞེས་མ་སྨོས་སོ། །ཞེས་གསུངས་པའི་ཕྱིར་རོ། །གཞན་ཡང་
གནས་ལས་གྱུར་པ་རྣམས་ལ་ཕལ་ཆེར་གཡོགས་ཤིང་བསྐོར་བའི་སྒོ་ནས་རུང་བ་དགོས་
ལ། ཁང་པ་ལ་ནང་རོལ་ནས་བདེ་བར་གཤེགས་པའི་དཀྱུས་མཐོ་བཅུ་གཉིས་དང་། ཞེང་
དུ་མཐོ་བདུན་ལོངས་པ་དགོས་ཤིང་། གཞན་རྣམས་ལ་སྤྱོད་ལམ་བཞི་ཤོང་གི་ཚད་དུ་
ལོངས་པ་དགོས་སོ། །ཇི་སྐད་དུ། གནས་ཀྱིས་བསྐྱེད་པ་བཅུ་དྲུག་ནི། །ཁང་གཉིས་
གདིང་(བ་མ་བསྡུས་དང་)སྐྱོད་ཕྱིས་གནོན་འབྱུང་། །རིམ་ལྷག་འདུག་གནས་ནུབ་ལྷག་དང་། །
སྤངས་བསྙིལ་ཕྱོགས་གཅིག་(སྟེ་དེ་གཉིས་དང་ལྷན་ཅིག་ཉལ་བ་དང་བུད་མེད་དང་}ལྷན་ཅིག་ཉལ། །དུས་མིན་
གྲོང་འགྲོ་གྲོང་རྒྱུ་དང༌། །ཕོ་བྲང་སོར་བཤགས་དང་པོ་འོ། །ཞེས་སོ། །དེ་རྣམས་ལ་
གནས་ཀྱིས་བསྐྱེད་པ་བཅུ་དྲུག་ཅེས་འདུལ་འཛིན་གྲགས་པ་རྒྱལ་མཚན་སོགས་ཀྱིས་
གསུངས་ལ། དེ་བཞིན་ཉལ་ཤོམ་གཉིས་ཀྱང་གནས་ཀྱིས་བསྐྱེད་པའོ། །ནོར་ལས་གྱུར་
པ་གསེར་དངུལ་ལ་རེག་པ་ལ་སོགས་པ་ཡང་གཞི་གཞན་གྱི་སྒོ་ནས་རུང་བ་དང་། རྒྱན་ཆ་
ཡང་ཁྲུ་གང་རི་བའི་ཚད་དུ་ལོངས་པ་དགོས། ཁྲུས་བྱེད་པ། ཆུ་ལ་རྩེ་བ། མེ་ལ་རེག་པ།
ས་བརྐོ་བ་ལས་གྱུར་པ་རྣམས་ལ་ཡང་རུང་བ་ཚད་དང་ལྡན་པ་དགོས་པར་རིགས་སོ། །
གཉིས་པ་བསམ་པའི་ཡན་ལག་བསྟན་པ་ནི། རང་གི་དོན་ཉིད་གཙོ་ཆེར་ཡོད་པའོ། །

ཞེས་གསུངས་ཏེ། རང་དོན་ཡན་ལག་ཏུ་དགོས་པའི་ལྟུང་བ་ལ། མཚོ་ཊཱིཀ་ལས། རྫུན་སྨྲ་
འཁྲིག་ཚིག་བསྙེན་བཀུར་དང༌། །ཟླ་འཇོག་དང་ནི་འཁྲུར་འཇུག་དང་། །རིན་ཐང་སོ་
སོར་བསྐུར་བ་དང༌། །དྲུག་དང་མཐོ་གང་ལམ་དང་རྨེལ། །མངོན་མཚན་ཉོ་ཚོང་ལྷུང་
བཟེད་འཚོལ། །བདེན་སྨྲ་བསོད་པ་ཆུ་ལ་རྩེ། །ཁབ་རལ་གདིང་གཡན་རས་ཆེན་(ཚད་
ལྷག)དང༌། །བདེ་གཤེགས་(སོར་བཤགས་དང་པོ)གྲོང་དང་(སོར་བཤགས་གཉིས་པ་)ཁྱིམ་གཞན་དང་། །ཉི་
ཤུ་ལྔ་ལ་ཚིག་ཚོགས་བསྐྱུང༌། །(གོས་}ལེན་དང་སློང་དང་སློང་བར་རིགས། །སྲིན་བལ་
འབའ་ཞིག་ཆ་གཉིས་དང་། །ཐ་ག་གཉིས་དང་བརྟད་པ་དང༌། །{བཙལ་སྔ་བཞག་ཕྱིའི་)རས་ཆེན་
བསྔོས་དང་གསོག་འཇོག་དང་། །ཁྲི་དང་གདིང་ལ་རུང་མཐུན་སྦྱར། །རྐུ་དང་(གོས་དང་ལྷུང་བ་ཟེད་}
འཆང་གཉིས་གསེར་དངུལ་ལེན། །འཕྱ་དང་སྦྱོར་བཅུག་(མདོར་བསྡུས་སྦྱར་}དོ་གསུམ་ཙམ(ལ་
དངོས་སུ་གསུངས།}། །བདུན་པོ་དེ་དང་བརྟད་པ་ལས་བྱུང་བ་ནི་རང་གཞན་ཐུན་མོང་གི་དོན་ལས་
ཀྱང་བསྐྱེད་དོ། །ཞེས་བཞི་བཅུ་རྩ་དྲུག་ཏུ་གསུངས་སོ། །འདུལ་ཊཱིཀ་རིན་ཕྲེང་སོགས་
ལས། རྐུ་བརྟད་ཁྲི་གདིང་ཆུར་རྩེ་ལྔ་བསལ་ནས་ལྷག་མ་ཞེ་གཅིག་གི་སྟེང་དུ། ཡང་ཡང་།
འདུག་གནས། མེ། ཤིང་བལ། མགྲོན་གཉེར། སོར་བཤགས་ཐ་མ་གཉིས་བཅས་བདུན་
བསྣན་ཏེ་ཞེ་བརྒྱད་དུ་གསུངས་སོ། །དེ་ལས་རྐུ་བ་ལ་གཞན་ཁོ་ནའི་དོན་དུ་རྐུ་ན་སྦོམ་
པོར་འགྱུར་བས་རང་དོན་དགོས་པ་དང་། བརྟད་བྱུང་ཡང་རང་གཏོགས་པའི་དགེ་འདུན་
པ་རྣམས་ཀྱི་ཐུན་མོང་གི་རྙེད་པ་ཡིན་པས་རང་དོན་དགོས་ཤིང༌། ཁྲི་གདིང་གཉིས་བརྟག་
པར་བྱ་ལ། ཆུར་རྩེ་ལ་རང་དོན་ཡན་ལག་ཏུ་དགོས་པར་ཞུ་བར་གསུངས་ཤིང་། ཡང་
ཡང་འདུག་གནས་གཉིས་ལ་རང་དོན་ཡན་ལག་ཏུ་དགོས་པར་བྱ་ཊིཀ་སོགས་ལས་
གསུངས་ཤིང་། མེ་རེག་བགྲངས་པ་ཞུ་བ་དང་། མ་བགྲངས་པ་མའི་རྣམ་འབྱེད་ལྟར་ཡིན།
ཤིང་བལ་གྱིས་གོས་པར་བྱེད་པ་ལ་མཚོ་ཊཱིཀ་ལས་གོང་དུ་དཀྱུས་ཀྱི་ལྟུང་བ་རང་གི་རྣམ་
གཞག་བཤད་པའི་སྐབས་སུ་རང་དོན་ཡན་ལག་ཏུ་དགོས་པར་གསུངས་ཤིང་། ཊཱི་ཀ་
ལས་ཀྱང་དེ་རང་དོན་ཡན་ལག་ཏུ་དགོས་པར་བགྲངས་ཡོད་དོ། །མགྲོན་གཉེར་དང་སོར་

བཤགས་ཐ་མ་གཉིས་ལ་རང་དོན་ཡན་ལག་ཏུ་དགོས་པར་ཞུ་བར་གསུངས་ཤིང་། མཚོ་
ཊིཀ་ལས་སོར་བཤགས་ཐ་མ་གཉིས་སྐབས་འདིར་རང་དོན་ཡན་ལག་ཏུ་དགོས་པར་མ་
བགྲངས་པ་ནི་ཊི་ཀར་སོར་བཤགས་དང་པོ་གཉིས་ཙམ་གསུངས་པས་ཡིན་ལ། འོན་ཀྱང་
མཚོ་ཊཱིཀ་ལས་གོང་དུ་དཀྱུས་ཀྱི་ལྟུང་བ་རང་གི་རྣམ་བཞག་བཤད་པའི་སྐབས་སུ་སོར་
བཤགས་ཐ་མ་གཉིས་ལ་ཡང་རང་དོན་ཡན་ལག་ཏུ་དགོས་པར་གསུངས་སོ། །མཚོ་ཊིཀ་
དང་རིན་ཕྲེང་སོགས་ལས་དུད་འགྲོ་སྤྱོད་པ་མ་བགྲངས་ཀྱང་། དེ་ལ་རང་ཁོ་ནའི་དོན་
དགོས་པས་བགྲང་བར་བྱའོ། །གཞན་ཡང་ཞུ་བ་ལས། སྐུར་འདེབས་གསུམ་དང་བྱིན་
འཕྲོག་དང༌། །གཅེར་བུ་བརྡེག་གཟས་བདེ་དང་འདུན། །འགྱོད་དང་དངངས་བྱེད་སྦེད་
གདེང་མེད། །ས་རྐོ་བསླབ་པ་ཉན་རྣ་བཅས། །བཅུ་དྲུག་ལ་གསུངས་དགོངས་པ་ཅན། །
ཞེས་གཟུང་ངོ༌། །དེ་ལས་འཕྲོག་པ་ལ་གཞན་དོན་དུ་ཡང་སྤང་ལྟུང་འབྱུང་བར་རྣམ་འབྱེད་
དང་མདོ་རྩ་བ་གཉིས་ཆར་ལས་གསུངས་སོ། །སྡོམ་གསུམ་རྣམ་ངེས་ལས། རང་དོན་ཚད་
ལྷག་ཁང་པ་ཁང་ཆེན་བརྩིགས། །ཞེས་དང་། དཔག་སྟེ་ལས། རང་དོན་དུ་ཁང་པ་བརྩིག་
འདོད་ཀྱིས། ཞེས་གསུངས་ཀྱང་རང་དོན་དུ་རྩིག་ནའང་ལྷག་མ་སྐྱེད་པར་གསུངས་པ་
ཙམ་ལས། རང་དོན་དེ་ཁང་པའི་ཡན་ལག་དགོས་ངེས་སུ་བཤད་པ་མིན་ཏེ། དེ་དགོས་
ངེས་མ་ཡིན་པའི་ཕྱིར་ཏེ། རྩ་བར། བསྐོས་པ་ཉིད་དང་མ་བསྐོས་པ་ཉིད་དག་ནི་གཙོ་བོ་
ཉིད་མ་ཡིན་ནོ། །ཞེས་དང་། དེའི་ཐད་ཀྱི་རང་འགྲེལ་དུ་གཞུང་དྲངས་པ་ལས་ཀྱང་གཞན་
བསྐོས་ནས་རྩིག་ན་ཡན་ལག་ཚང་ན་སྐོ་བ་པོ་དང་བསྐོས་པའི་གང་ཟག་གཉིས་ཀ་ལ་
གཞི་ཇི་ལྟ་བར་ལྟུང་བ་འབྱུང་བར་གསུངས་པའི་ཕྱིར་རོ། །སྤང་ལྟུང་སུམ་ཅུའི་མགོར་
བདག་པོ་དང་འབྲེལ་བའི་སྤང་ལྟུང་རྣམས་ཀྱི་ཐུན་མོང་གི་ཡན་ལག་བཤད་སྐབས་ཟླ་
འཇོག་ཀྱང་རང་གཞན་ཐུན་མོང་དུ་དབང་བའི་དངོས་པོ་ལས་ཀྱང་བསྐྱེད་པར་ཊི་ཀ་
སོགས་ལས་བཤད་པ་བཞིན་མཚོ་ཊིཀ་ལས་ཀྱང་བཤད་པས་སྐབས་འདིར་དེ་ཡང་རང་
གཞན་ཐུན་མོང་གི་དོན་ལས་བསྐྱེད་པར་བགྲངས་དགོས་སོ། །ཚིག་གི་དོན་ནི། རྫུན་སྨྲ་

ལ་སོགས་པ་རང་འབའ་ཞིག་གི་དོན་ཉིད་ཀྱི་ཀུན་སློང་དང༌། མ་བྱིན་ལེན་ལ་སོགས་པ་
རང་གི་དོན་ཉིད་གཙོ་ཆེར་ཡོད་པ་ཉིད་ཀྱི་ཀུན་སློང་ཡན་ལག་ཡིན་པའོ། །གཞན་ཁོ་ནའི་
དོན་ཡིན་ན་འཆང་བ་གཉིས་དང་ཟླ་འཇོག་དང་རས་ཆེན་དང་བརྟད་བྱུང་ལྔ་ལ་ལྟུང་མེད་
དུ་འགྱུར་ཞིང་། རིན་པོ་ཆེ་ལ་རེག་པ་ལྟུང་བྱེད་འབའ་ཞིག་ཏུ་འགྱུར་བ་དང༌། གཞན་
རྣམས་རང་རང་གི་ན་སྨད་དུ་འགྱུར་རོ། །རང་ཁོ་ནའི་དོན་ཡན་ལག་ཏུ་དགོས་པ་རྣམས་
ལ་རང་གཞན་གཉིས་ཀའི་དོན་ཡིན་ན་རང་རང་གི་ན་སྨད་དུ་འགྱུར་རོ། །སྐབས་འདིར་ཊི་
ཀ་ལས་རང་དོན་ཁོ་ན་ཡན་ལག་ཏུ་དགོས་པ་རྣམས་ལ་སྦྱར་ནས་གསུངས་སོ། །དེ་ལ་
རང་དོན་ཁོ་ན་ཡན་ལག་ཏུ་དགོས་པ་རྣམས། དགེ་འདུན་གྱི་དོན་དང་རང་གཞན་གཉིས་
ཀའི་དོན་ཡིན་ན་གཞན་གྱི་དོན་ཁོ་ན་ལྟ་བུ་ཡིན་ཞིང་ན་སྨད་པར་གསུངས་ཏེ། ཊཱི་ཀ་ལས།
འདིར་དགེ་འདུན་གྱི་དོན་དུ་བྱེད་དུ་འཇུག་པ་ཡང་གཞན་གྱི་དོན་ཁོ་ན་ཡིན་ནོ། །རང་དང་
གཞན་གཉིས་ཀའི་དོན་དུ་བྱེད་དུ་འཇུག་པ་ལ་ཡང་གཞན་གྱི་དོན་ཁོ་ན་ཡིན་ཏེ། དེ་ལ་
བདག་ཉིད་མ་གཏོགས་པར་དོན་དུ་གཉེར་བ་གཞན་ཡོད་པའི་ཕྱིར་རོ། །དེ་ལྟ་བས་ན་
དགེ་འདུན་གྱི་དོན་དང་རང་གཞན་གཉིས་ཀའི་དོན་དུ་འཁྲིག་པ་དང་ལྡན་པར་སྨྲ་བ་དང་།
བསྙེན་བཀུར་བསྔགས་པ་དག་ཀྱང་སྦོམ་པོར་རིག་པར་བྱ་སྟེ་ཞེས་སོགས་གསུངས་སོ། །
གསུམ་པ་གཞི་དང་མཐར་ཐུག་གི་ཡན་ལག་ནི། རྣམ་པར་རིག་བྱེད་ལ་ནི་དོན་གོ་བའོ། །
ཞེས་གསུངས་ཏེ། དོན་གོའི་ཡན་ལག་འདི་སྦྱར་ཡུལ་མཐར་ཐུག་དོན་གོ་ཡན་ལག་ཏུ་
དགོས་པ་རྣམས་དང་། བཅོལ་ཡང་རྫོགས་པས་བསྐྱེད་པ་རྣམས་དང་། བསྒོ་བ་ལ་སོགས་
པ་ཉི་ཤུ་རྩ་དྲུག་རྣམས་ལ་སྦྱོར་དགོས་ཤིང་། གཞན་ཡང་ལུང་ཞུ་བ་དང་རང་འགྲེལ་དང་
ཊི་ཀ་རྣམས་ལས་གླེན་པ་དང་འོན་པ་དག་གིས་སྦྱོར་དུ་བཅུག་པའི་ཟས་ཟོས་ན་ན་སྨད་དུ་
བཤད་པས་དེ་ལ་ཡང་ཡུལ་དོན་གོ་དགོས་སམ་དཔྱད། གོང་དུ་སྨོས་པའི་སྡེ་ཚན་འོག་མ་
གཉིས་སྐབས་གཞན་དུ་སྟོན་པར་འགྱུར་ལ། དང་པོ་ནི། མཚོ་ཊིཀ་ལས། རྫུན་དང་
འཁྲིག་ཚིག་བསྙེན་བཀུར་གཞི་མེད་དང་། །བག་ཙམ་ཤེས་བཞིན་སོགས་བཅུའི་འདོན་མ་

གཏོགས། །{ཞལ་ཏ་པ་)འཕྱ་བ་བསྒོ་བ་(རྣར་གཟོན་}མ་བསྐོས་ཉི་ནུབ་ཟས། །(སངས་)སྟོབས་བདེ་
{སྟེ་ཟན་གཅོད་)འདུན་བསྒྱུར་འགྱོད་དངངས་ལྷག་མས་སྐུར། །བསླབ་པ་(སྤོང་བ)ཉན་རྣ་མ་གུས་
ད་གདོད་ཤེས། །ཞེས་ཉེར་དགུར་གསུངས་ལ། རིན་ཕྲེང་སོགས་ལས་འདོན་དང་ཕྱིས་
གནོན་དང་སྤངས་བསྙིལ་བཅས་བཞི་བསྣན་ཏེ་སུམ་ཅུ་རྩ་གསུམ་དུ་བཤད་ཀྱང་། ཡི་གེ་
འདོན་པ་ན་ཡི་གེས་དོན་མི་སྟོན་པས་དེ་ལ་དོན་གོ་བ་མེད་ལ། དེས་ན་འདོན་པའི་མཐར་
ཐུག་ཆོས་ཚིགས་བཞིའམ་ཡི་གེ་ཙམ་འདོན་པ་རྫོགས་པ་མཐར་ཐུག་ཡིན་པར་མཚོ་ཊིཀ་
ཏུ་གསུངས་ཤིང༌། ཕྱིས་གནོན་ལ་ལུས་ཀྱིས་བྱེད་པ་དང༌། ངག་གིས་ཀྱང་བྱེད་པ་ཡོད་
པས་ངག་གིས་བྱེད་ཚེ་མཐར་ཐུག་དོན་གོ་ཡིན་པས་དེའི་ཆ་ནས་འདིར་བགྲངས་ཀྱང་
འགལ་བ་མེད་ལ། སྤངས་བསྙིལ་གཉིས་ཀྱང་ངག་གིས་སྡུད་ན་མཐར་ཐུག་དོན་གོ་
འཇོག་དགོས་པས་དེའི་ཆ་ནས་བགྲངས་པ་ཡིན་ནོ། །དེ་བཞིན་དུ་འདུལ་འཛིན་གྲགས་པ་
རྒྱལ་མཚན་གྱིས་ཉལ་ཤོམ་གྱི་དྲུང་དུ་འགྲེང་བ་ལ་དོན་གོ་དགོས་པར་གསུངས་སོ། །དེ་
ལ་ཉལ་ཤོམ་གྱི་དྲུང་དུ་འདུག་པ་དང་འགྲེང་བ་གཉིས་ཀྱང་འདུག་འགྲེང་བྱེད་པ་ཚོར་ཟིན་
ན་འདུག་པའམ་འགྲེང་བ་ན་ལྟུང་བ་རྫོགས་པས་དོན་གོ་མཐར་ཐུག་གི་ཡན་ལག་ཏུ་མི་
འགྱུར་ལ། གལ་ཏེ་ཚོར་མེད་ན་ཚོར་བ་ན་མཐར་ཐུག་པའོ། །ཚིག་གི་དོན་ནི། རྫུན་དུ་སྨྲ་
བ་ལ་སོགས་པ་སྦྱོར་བ་ངག་གི་རྣམ་པར་རིག་བྱེད་ཀྱིས་སྨྲ་བ་རྣམས་ཀྱི་དངོས་གཞི་ལ་ནི་
ཡུལ་ཕ་རོལ་པོས་དོན་གོ་བ་ཡན་ལག་ཡིན་པའོ། །དེ་ཡང་རྣམ་པར་རིག་བྱེད་ཀྱི་འབྲས་
བུ་ནི་དོན་གོ་བ་ཡིན་པའི་ཕྱིར་རོ། །དོན་གོ་ཞེས་པ་ཡང་ཚིག་གིས་བརྗོད་ཚོད་ཀྱི་དོན་
རྟོགས་པ་ཡིན་གྱི་བདེན་རྫུན་གྱི་དོན་རྟོགས་པ་ནི་མ་ཡིན་ནོ། །དེས་ན་གླེན་པ་དང་སྐད་མི་
གཅིག་པ་ལ་སོགས་པས་དོན་མ་གོ་ན་དགག་བྱ་མི་རྫོགས་པའི་ཕྱིར་རང་རང་གི་ན་སྨད་དོ། །
བཞི་པ་སྦྱོར་བའི་ཡན་ལག་བསྟན་པ་ལ་གཉིས། ངག་གི་རིག་བྱེད་ཀྱི་སྦྱོར་བ་འཇུག་པའི་
ཡུལ་དང་། སྦྱོར་བའི་ཡན་ལག་དངོས་ངག་གི་རིག་བྱེད་བཤད་པའོ། །དང་པོ་ལ་གཉིས་
ལས། དང་པོ་སྦྱོར་བ་འཇུག་པའི་ཡུལ་དངོས་ནི། སྨྲ་བ་པོ་ཉིད་ལ་ཡོད་པ་སྟེ་གསོད་པ་

དང་རང་གི་དོན་དུ་རྐུ་བ་དག་ལས་གཞན་པའིའོ། །ཞེས་གསུངས་ཏེ། འོ་ན་ལྐུགས་པས་
དོན་གོ་བ་ཡང་དངོས་གཞིའི་ཡན་ལག་ཡིན་ནམ་ཞེ་ན། དོན་གོ་དེ་སྨྲ་བ་པོ་ཉིད་ལ་ཡོད་
པ་སྟེ་ཞེས་སྨྲ་བ་པོ་ཉིད་ལ་ཡོད་པའི་དོན་གོ་བ་ཡན་ལག་ཡིན་ཏེ། དེ་ནི་འཇིག་རྟེན་གྱི་ཐ་
སྙད་ལ་ཉེ་བར་སྦྱར་དུ་རུང་བའི་ཕྱིར་རོ། །དེས་ན་སྨྲ་མི་ཤེས་པ་ལྐུགས་པ་དང་དོན་དེ་དང་
འབྲེལ་བ་སྨྲ་མི་ཤེས་པ་སྐད་མི་མཐུན་པ་ལ་སོགས་པ་ལ་ཡོད་པའི་དོན་གོ་བ་ནི་རྣམ་པར་
རིག་བྱེད་ཀྱི་ཡན་ལག་མིན་ཞེས་བསྟན་ཏེ། ཊཱི་ཀ་ལས། ལྐུགས་པ་དང་ཀླ་ཀློ་ལ་སོགས་
པའི་གང་ཟག་དོན་དེ་དང་འབྲེལ་བ་སྨྲ་མི་ཤེས་ཤིང་སྨྲ་བ་པོ་ཉིད་མ་ཡིན་པ་གཞན་དག་
ལ་དོན་གོ་བ་ཡོད་པ་གང་ཡིན་པ་དེ་ནི་རྣམ་པར་རིག་བྱེད་ཀྱི་ཡན་ལག་མ་ཡིན་ཏེ། དེ་
དག་ལ་དོན་གོ་བ་ཡོད་པ་ནི་འཇིག་རྟེན་གྱི་ཐ་སྙད་ལ་ཉེ་བར་སྦྱར་དུ་རུང་བ་ཉིད་མ་ཡིན་
པའི་ཕྱིར་བུམ་པའི་ནང་གི་མར་མེ་དང་འདྲའོ། །ཞེས་གསུངས་པའི་ཕྱིར་རོ། །འོན་པ་ཡང་
དེ་དང་འདྲའོ། །འོ་ན་ཐམས་ཅད་དུ་སྨྲ་བ་པོ་མིན་པ་ལ་ཡོད་པའི་དོན་གོ་བ་དེ་རྣམ་པར་
རིག་བྱེད་ཀྱི་ཡན་ལག་མིན་ནམ་ཞེ་ན། གསོད་པ་བཞི་དང་། རང་གི་དོན་དུ་རྐུ་བ་སྟེ་ལྔ་
པོ་དག་ལས་གཞན་པའི་དབྱེན་བྱེད་པ་ལ་སོགས་པའི་སྐབས་སུ་རྣམ་པར་རིག་བྱེད་ཀྱི་
ཡུལ་གྱི་ཡན་ལག་མ་ཡིན་པའོ། །སྨྲ་མི་ཤེས་ལ་ཡོད་པའི་དོན་གོ་བ་དེ་གསོད་པ་བཞི་དང་
རྐུ་བ་ལ་ནི་བཅོལ་བའི་ཡུལ་གྱི་ཡན་ལག་ཡིན་ཏེ། དགག་བྱ་རྫོགས་པའི་ཕྱིར། ཊི་ཀ་ལས།
དེ་ལྟ་བས་ན་ལྐུགས་པ་ལ་སོགས་པ་དག་ལ་དོན་གོ་བ་ཡོད་པ་གང་ཡིན་པ་དེ་ནི་འདི་ལྟར་
སྨྲ་བ་པོ་ཉིད་མ་ཡིན་དུ་ཟིན་ཀྱང་གསོད་པ་དང་རང་གི་དོན་དུ་བརྐུ་བའི་ཡུལ་ལ་ནི་རྣམ་
པར་རིག་བྱེད་ཀྱི་ཡན་ལག་ཡིན་ནོ། །ཞེས་དང་། འགྲེལ་ཆུང་ལས། བརྡས་བསྟན་ཏེ་གོ་
ནས་བྱེད་དུ་བཅུག་ན་ཕམ་པར་འགྱུར་རོ། །ཞེས་གསུངས་པ་ལྟར་རོ། །དེས་ན་གསོད་པ་
དང་རྐུ་བ་བཅོལ་ཡུལ་སྨྲ་ཤེས་པ་མི་དགོས་ཀྱང་དོན་གོ་བ་དགོས་ལ། གསོད་པའི་གཞི་
དང་རྐུ་བའི་ཡུལ་གྱིས་ནི་དོན་མི་གོ་ཡང་ལྟུང་བ་རྫོགས་པར་བསྐྱེད་དོ། །གཉིས་པ་ཞར་
བྱུང་ནི། ཡང་དག་པར་ལེན་པར་བྱེད་པ་ལ་ནི་དེར་མ་ཟད་དོ། །དེ་ནི་སྣོད་ཡིན་ནོ། །ཞེས་

གསུངས་ཏེ། སྡོམ་པ་ཡང་དག་པར་ལེན་པར་བྱེད་པ་ལ་ནི་སྨྲ་བ་པོ་ཉིད་ལ་ཡོད་པའི་དོན་
གོ་བ་ཡན་ལག་ཡིན་པ་དེར་མ་ཟད་ཀྱི་སྨྲ་མི་ཤེས་ལ་ཡོད་པའི་དོན་གོ་བ་ཡང་ཡན་ལག་
ཉིད་དོ། །དེས་ན་ལྐུགས་པ་དང་འོན་པ་སོགས་ཀྱང་བསྙེན་པར་རྫོགས་པའི་འདུ་ཤེས་
ཡོད་ལ་ལུས་སམ་ཚིག་གི་དམིགས་པས་ཁོས་བླངས་ན་སྡོམ་པ་སྐྱེ་བར་གཞུང་དམ་པ་
ལས་བཤད་དོ། །དེ་དག་ལ་བར་མའི་དགེ་བ་ཡང་སྐྱེ་བ་ཡོད་པར་གསུངས་སོ། །འོ་ན་
མཐོལ་བཤག་བྱ་བའི་ཡུལ་ཡང་སྨྲ་མི་ཤེས་པས་ཆོག་གམ་ཞེ་ན། མི་ཆོག་ཅེས་སྟོན་ཏེ།
ཕ་རོལ་ཀྱིས་སྨྲས་པའི་དོན་དེ་གཞན་ལ་སྨ་ནུས་ཤིང་རང་གིས་དོན་གོ་བ་དེ་ནི་ལྟུང་བ་
མཐོལ་བ་དང་བཤག་པ་ལ་སོགས་ཀྱི་སྣོད་དམ་ཡུལ་ཡིན་ནོ། །དེས་ན་སྨྲ་མི་ཤེས་སམ་
བརྡ་མི་འཕྲོད་པ་ལ་སོགས་པས་དོན་མི་གོ་བ་དེ་ལ་རང་ངམ་གཞན་གྱི་ལྟུང་བ་མ་བརྗོད་
ཀྱང་འཆབ་པའི་ཉེས་པ་མེད་ཅེས་ཤུགས་ལ་རྟོགས་པའི་ཕྱིར་མདོ་འདི་མཛད་པ་ཡིན་ཏེ།
དངོས་བསྟན་དེ་སྔར་སྨྲ་བ་པོ་ཉིད་ཅེས་པས་གྲུབ་པའི་ཕྱིར། ཊཱི་ཀ་ལས། འདི་ལྟར་མདོ་
འདིའི་དོན་དེ་དག་ཐམས་ཅད་སྔར་སྨྲ་པོ་ཉིད་ལ་ཡོད་པ་སྟེ་ཞེས་བྱ་བའི་མདོ་དེས་གྲུབ་
ཟིན་མོད་ཀྱི་འོན་ཀྱང་ཚིག་གི་ཡུལ་གཞན་བསྟན་པའི་ཕྱིར་མདོ་འདི་བྱས་ཏེ། འདི་ལྟར་སྨྲ་
མི་ཤེས་པ་ལ་ནི་བདག་ཉིད་ཀྱིའམ་གཞན་གྱི་ལྟུང་བ་མ་བརྗོད་ཀྱང་ཉེས་པ་འགར་ཡང་མི་
འགྱུར་རོ་ཞེས་བྱ་བ་དེ་བསྟན་པའི་ཕྱིར་རོ། །འདི་ལྟར་སྨྲ་བ་པོ་ཉིད་ལ་ཡོད་པ་སྟེ་ཞེས་བྱ་
བའི་མདོ་སྔ་མས་སྨྲ་བ་པོ་ཉིད་ལ་དོན་གོ་བ་ཡོད་པ་གང་ཡིན་པ་དེ་ནི་རྣམ་པར་རིག་བྱེད་
ཀྱི་ཡན་ལག་ཡིན་ནོ་ཞེས་བསྟན་པ་དེས་ནི་གླེན་པ་ལ་སོགས་པ་ལ་བརྗོད་པ་དོན་མེད་པ་
ཙམ་ཞིག་བསྟན་པར་ཟད་ཀྱི་དེ་ལ་ལྟུང་བ་མ་བརྗོད་པ་ལ་ཉེས་པ་འགའ་ཞིག་ཏུ་འགྱུར་
རམ་འོན་ཏེ་མི་འགྱུར་ཞེས་བྱ་བ་དེ་མ་བསྟན་པས་དེའི་ཕྱིར་མདོ་འདིས་ནི་གླེན་པ་ལ་
སོགས་པ་ལ་ལྟུང་བ་མ་བརྗོད་པ་ཉེས་པ་མེད་པར་བསྟན་ཏོ། །ཞེས་དང༌། གླེན་པ་ལ་
སོགས་པའི་མདུན་དུ་ནི་བརྗོད་ཀྱང་ཕྱིར་གསོ་བར་འགྱུར་བ་མི་སྲིད་དེ། སྣོད་མ་ཡིན་པ་
ལ་རྣམ་པར་རིག་བྱེད་མི་འབྱུང་བའི་ཕྱིར་རོ། །ཞེས་གསུངས་སོ། །གཉིས་པ་སྦྱོར་བའི་

ཡན་ལག་དངོས་ལ་གཉིས་ཏེ། ངག་གི་རིག་བྱེད་ཀྱི་ཁྱད་པར་ཡན་ལག་ཏུ་བསྟན་པ་དང་།
རང་གིས་མངོན་སུམ་དུ་བསྐོས་པ་ཡན་ལག་ཏུ་བསྟན་པའོ། །དང་པོ་ནི། ངག་གིའོ། །
རང་གིའོ། །བདག་ཉིད་དང་འབྲེལ་བའོ། །ཞེས་གསུངས་ཏེ། ཡན་ལག་དེ་སྦྱར་ཡུལ་
མཚོ་ཊིཀ་ལས། བརྒྱད་ཅུ་ལའོ། །བསྒོ་བ་ལ་སོགས་ཉི་ཤུ་རྩ་དྲུག་དང་། མཐར་ཐུག་དོན་
གོ་དགོས་པ་རྩ་དགུ་ལས་དངངས་བྱེད་ཉན་རྣ་མ་གཏོགས་པ་རྣམས་དང༌། བཅོལ་ཡང་
རྫོགས་པ་སོ་གཉིས་ལས་སྲོག་གཅོད་བཞི་དང་རྐུ་བ་མ་གཏོགས་པ་རྣམས་སོ། །ཞེས་
གསུངས་སོ། །དེ་ལྟར་མཚོ་ཊཱིཀ་ལས་དངངས་བྱེད་མ་གཏོགས་ཞེས་གསུངས་པ་ནི་འདིར་
བགྲང་བྱའི་བཅོལ་རྫོགས་ཀྱི་ལྟུང་བ་རྣམས་ཀྱི་ཁོངས་སུ་དངངས་བྱེད་གཞན་ལ་བཅོལ་
བ་ལ་ངག་གི་རིག་བྱེད་དགོས་པར་སྐབས་འདིར་བགྲངས་ཟིན་མོད། འོན་ཀྱང་མཚོ་ཊིཀ་
ལས་གོང་དུ་དངངས་བྱེད་ཀྱི་ལྟུང་བ་བཤད་པའི་སྐབས་སུ་འདི་རང་གིས་བྱེད་པ་ལ་ཡང་
ངག་གི་རིག་བྱེད་དགོས་པར་ཁོང་གིས་བཤད་པ་དང་། ཞུ་བ་ལས་ཀྱང་། དགེ་སློང་གིས་
ལུས་ཀྱི་དམིགས་པས་དགེ་སློང་བསྡིགས་ན་ཅིར་འགྱུར། ཉེས་བྱས་སོ་ཞེས་གསུངས་པའི་
ཤུགས་ཀྱིས་དངོས་གཞི་རྫོགས་པ་ལ་ངག་གི་རིག་བྱེད་དགོས་པར་བཤད་པས་འདིར་མ་
བགྲངས་པ་ནི་གཞན་ལ་བཅོལ་ཏེ་དེའི་ངག་གིས་བྱེད་པའང་ཡོད་པས་ཡིན་ནོ། །
བསྒོ་བ་ལ་སོགས་ཉེར་དྲུག་ནི། །དབྱེན་བྱེད་ལ་སོགས་བསྒོ་འགྱུར་བཞི། །འཁྲུར་འཇུག་
སོགས་དྲུག་རྨེལ་འཇུག་དང༌། །མངོན་མཚན་ཉོ་ཚོང་ལྷུང་བཟེད་འཚོལ། །རས་ཆེན་
བསྔོས་བསྒྱུར་འདོན་པ་དང་། །གོས་སྟེར་དང་ནི་འདུག་གནས་ཟ། །ཕྱེ་དང་བསོད་གཅེར་
སྡིག་ལྟ་སྨྲ། །མ་ལོན་ཁྱིམ་(སོར་བཤགས་དང་པོ་)དང་བསླབ་པ་དྲལ(སོར་བཤགས་གསུམ་པ}། །ཞེས་
གཟུང་ངོ༌། །རིན་ཕྲེང་སོགས་སུ་མཚོ་ཊིཀ་ཏུ་སྨོས་པའི་ལྟུང་བ་བརྒྱད་ཅུ་ལས་འདུག་
གནས་དང་། གཅེར་བུ་དང༌། བསླབ་དྲལ་དང༌། བཅོལ་རྫོགས་ལས་སྨན་བཅས་བཞི་
བསལ་ཏེ། ཕྱིས་གནོན་དང་། སྤངས་བསྙིལ་གཉིས་དང་། བསྐུར་བ་དང་། བརྟད་པ་དང་། །
བཤམས་དཀྲུགས་བཅས་དྲུག་བསྣན་ནས་གྱ་གཉིས་ལ་སྦྱར་རོ། །འདུག་གནས་སུ་ཟ་བ་

ལ་སྦྱོར་བ་ངག་གིས་བྱེད་དགོས་པའི་སྒྲུབ་བྱེད་ཀྱི་ལུང་མ་མཐོང་ལ། གཅེར་བུ་བསླབ་
དྲལ་གཉིས་ལ་རང་ངག་དགོས་པར་ཞུ་བར་གསུངས་ཤིང༌། སྨྱན་བྱེད་པ་ངག་གིས་
བཅོལ་ན་ལྟུང་བ་རྫོགས་པ་དང་། ཕྱིས་གནོན་སོགས་དྲུག་པོ་དེ་དག་སྦྱོར་བ་ངག་གི་བྱེད་
པའི་ཆ་ནས་བགྲངས་ཀྱང་ཆོག་གོ །བཅོལ་ཡང་རྫོགས་པའི་སྡེ་ཚན་ནི་འོག་ཏུ་འཆད་པར་
འགྱུར་རོ། །ཚིག་གི་དོན་ནི། རྫུན་སྨྲའི་ཕམ་པ་སོགས་ལ་ངག་གི་རྣམ་པར་རིག་བྱེད་ཡན་
ལག་ཡིན་པའོ། །དེས་ན་སྤྲིངས་ཡིག་ལ་སོགས་པ་ལུས་ཀྱི་རྣམ་པར་རིག་བྱེད་ལ་ན་སྨད་
དེ། དེ་དག་གིས་དོན་གསལ་བོར་གོ་མི་ནུས་པའི་ཕྱིར་རོ། །འོ་ན་གཞན་གྱི་ངག་གིས་ཀྱང་
འགྱུར་རམ་ཞེ་ན། རང་གི་ངག་ཏུ་སྨྲ་བ་ཡན་ལག་ཡིན་པའོ། །དེས་ན་མངགས་པས་
གཅིག་ནས་གཅིག་ཏུ་བརྒྱུད་པ་ལ་སོགས་པས་གཞན་སྨྲར་བཅུག་པ་ལ་ནི་ན་སྨད་དོ། །
རང་གི་ངག་དེ་ཡང་བདག་ཉིད་དང་འབྲེལ་བ་ཉིད་ཀྱི་རང་གི་ངག་ཡན་ལག་ཡིན་པའོ། །
ཆེ་གེ་མོ་ཞིག་འདི་སྐད་ཟེར་རོ་ཞེས་བྱ་བ་ལ་སོགས་པ་གཞན་ལ་སྙད་འདོགས་པ་ནི་ཡན་
ལག་མིན་ཏེ། བསམ་པའི་མངོན་ཞེན་མི་རྫོགས་པའི་ཕྱིར་ལྟུང་བ་ན་སྨད་པར་འགྱུར་རོ། །
དེ་ལྟར་མདོ་གསུམ་གྱིས་ངག་མཚན་ཉིད་ལྔ་ལྡན་ལས་གསུམ་བསྟན་ལ། བསམ་པའི་
དོན་དང་གསལ་བོར་སྨྲ་བ་གཉིས་ནི། རྩ་བར། ནོར་ན་ཡང་ངོ་ཞེས་དང་། གཞོགས་སྨོས་
ཀྱང་ངོ་ཞེས་པའི་ཤུགས་ཀྱིས་རིམ་བཞིན་བསྟན་ཏོ། །ངག་མཚན་ཉིད་དྲུག་ལྡན་ཞེས་
བཤད་ཚེ་བརྒྱུད་ནས་སྨྲར་བཅུག་པ་མ་ཡིན་པར་རང་གིས་མངོན་སུམ་དུ་སྨྲས་པ་ཞེས་པ་
ནི་དེ་དག་གི་ཤུགས་ལ་བསྟན་པར་གསུངས་སོ། །གཉིས་པ་རང་གིས་མངོན་སུམ་དུ་
བསྐོས་པ་ཡན་ལག་ཏུ་བསྟན་པ་ནི། རང་གིས་བསྐོས་པ་ཉིད་བྱེད་དུ་བཅུག་པ་ཡིན་ནོ། །
ཞེས་གསུངས་ཏེ། སྤྱིར་ན་སྦྱོར་བ་ལ་རང་ཁོ་ནའི་བྱེད་པ་ཅན་དང་། བཅོལ་ཡང་རྫོགས་
པ་གཉིས་ཡོད་པ་ལས་བཅོལ་ཡང་རྫོགས་པ་ལ་དུ་ཡོད་ཅེ་ན། མཚོ་ཊིཀ་ལས། མ་བྱིན་
ལེན་དང་སྲོག་གཅོད་བཞི། །སྨན་དང་ཁང་པ་ཁང་ཆེན་དང་། །སྲིན་བལ་འབའ་ཞིག་ཆ་
གཉིས་དང་། །ལོ་དྲུག་གསེར་དངུལ་ཐ་ག་གཉིས། །བྱིན་འཕྲོག་ས་བོན་སྐྱོད་པ་དང་། །

རིམ་གཉིས་མེ་རེག་རིན་ཆེན་རེག །(ཆུར་》རྩེ་དང་དངངས་བྱེད་སྦེད་དང་རྐོ། །ཁབ་རལ་ལ་
སོགས་ཐ་མ་བདུན། །ཞེས་གསུངས་སོ། །ད་དུང་གཞན་ཡང་རིན་ཕྲེང་སོགས་ལས། ཁྲི་
གདིང་གཉིས་ཀྱི་གདིང་བ་དང་སོར་བཤགས་ཐ་མ་གསུམ་གྱི་ཟས་ལེན་པ་རྣམས་གཞན་
ལ་བཅོལ་ཡང་གྲུབ་པར་བཤད་དོ། །ཁྲི་གདིང་གཉིས་གཞན་ལ་གདིང་དུ་འཇུག་ན་ལྟུང་
བ་རྫོགས་པར་སོ་སོར་ཐར་པའི་མདོ་དང་རྣམ་འབྱེད་དང་ཞུ་བ་དང་མདོ་རྩ་བ་དང་འགྲེལ་
པ་རྣམས་ལས་གསུངས་པས་བགྲང་དགོས་ཀྱང་མཚོ་ཊིཀ་ལས་ཁྲི་གདིང་གཉིས་ཀ་འདིར་
མ་བགྲངས་པ་དང་རིན་ཕྲེང་སོགས་ལས་ཁྲི་མ་བགྲངས་པའི་རྒྱུ་མཚན་གང་ཡིན་བརྟག་
པར་བྱ་ཞིང་། ཞུ་བ་ལས་སོར་བཤགས་གསུམ་པ་དང་བཞི་པའི་ཟས་ལེན་པ་གཞན་ལ་
བཅོལ་ན་ནི་ན་སྨད་དུ་འགྱུར་བར་གསུངས་སོ། །ཚིག་གི་དོན་ནི། གོང་དུ་སྨོས་མ་ཐག་
པའི་བཅོལ་ཡང་རྫོགས་པའི་ལྟུང་བ་དེ་དག་ལས་གསོད་པ་བཞི་དང་རང་གི་དོན་དུ་རྐུ་བ་
དང་སྨྱན་བྱེད་པ་རྣམས་ལ་ནི་རང་གིས་བསྐོས་པ་ཉིད་ཀྱིས་བྱེད་དུ་བཅུག་པ་ཡན་ལག་
ཡིན་གྱི། མངོན་སུམ་དུ་བསྐོས་པ་མི་དགོས་སོ། །དེ་དག་ལས་གཞན་པ་ཁང་པ་བྱེད་དུ་
བཅུག་པ་ལ་སོགས་པ་ལ་ནི་རང་གིས་མངོན་སུམ་དུ་བསྐོས་པ་ཉིད་ཀྱིས་བྱེད་དུ་བཅུག་
པ་ཡན་ལག་ཡིན་ནོ། །ཁྱོད་ཀྱིས་གཞན་ལ་བྱེད་དུ་ཆུག་ཅེས་ལྐོག་ནས་བསྐོས་པ་ནི་ཡན་
ལག་མིན་ཏེ། མངོན་ཞེན་མི་རྫོགས་པའི་ཕྱིར་ཏེ། ཊཱི་ཀ་ལས། རང་གིས་བསྐོས་པ་ཉིད་
ཅེས་བྱ་བ་རང་གིས་མངོན་སུམ་དུ་བྱེད་དུ་བཅུག་པ་ཉིད་ཡན་ལག་ཡིན་ཏེ། ལྐོག་ནས་
བྱེད་དུ་བཅུག་པ་ལ་ནི་དེ་ལྟར་མངོན་པར་ཞེན་པ་མི་འབྱུང་བའི་ཕྱིར་རོ། །ཞེས་གསུངས་
པ་ལྟར་རོ། །དེས་ན་ལྐོག་ནས་བསྐོས་པ་ཉིད་ཀྱིས་བྱེད་དུ་བཅུག་པ་ལ་ནི་ན་སྨད་ལས་
མི་སྐྱེད་དོ། །སྐབས་འདིར་མཚོ་ཊིཀ་སོགས་ལས་བཅོལ་ཡང་རྫོགས་པ་ཐམས་ཅད་ལས་
རྐུ་དང་སྲོག་གཅོད་བཞི་མ་གཏོགས་པ་གཞན་ཐམས་ཅད་ལ་མངོན་སུམ་བསྐོས་པ་ཉིད་
ཀྱིས་བྱེད་དུ་བཅུག་པ་ཡན་ལག་ཏུ་དགོས་པར་གསུངས་ཀྱང་། སྨྱན་བྱེད་པ་ནི་ལྐོག་ཏུ་
བསྐོས་ནས་བྱེད་དུ་བཅུག་ནའང་ལྟུང་བ་རྫོགས་པར་འབྱུང་སྟེ། ཊཱི་ཀ་ལས། སྨན་བྱེད་པ་

ནི་མངགས་པ་དང་། མངགས་པས་སྨྱན་བྱེད་པ་གང་ཡིན་པ་དེ་རང་གིས་བྱས་པ་དང་འདྲ་
བར་རིག་པར་བྱའོ། །ཞེས་གསུངས་པའི་ཕྱིར་རོ། །དེས་ན་རིན་ཕྲེང་དང་ལུང་རིགས་
གཏེར་མཛོད་སོགས་སུ་བཅོལ་ཡང་རྫོགས་པ་ཐམས་ཅད་ལས་རྐུ་དང་སྲོག་གཅོད་སྨན་
བྱེད་པ་ལས་གཞན་པ་རྣམས་ལ་རང་གིས་མངོན་སུམ་དུ་བསྐོས་པ་ཉིད་ཀྱིས་བྱེད་དུ་
བཅུག་པ་ཡིན་པར་གསུངས་སོ། །སྐབས་འདིར་ཊི་ཀ་ལས། རང་གིས་མངོན་སུམ་དུ་
བསྐོས་པ་མ་ཡིན་པར་ལྐོག་ནས་བསྐོས་པས་བྱེད་དུ་བཅུག་པས་འཁྲིག་པ་དང་ལྡན་པར་
སྨྲ་བ་དང་། བསྙེན་བཀུར་བསྔགས་པ་དང་། གཞི་མེད་པ་དང་། བག་ཙམ་དག་གིས་སྐུར་
བ་འདེབས་པ་ལ་ནི་སྦོམ་པོའོ་ཞེས་སོགས་ནི་མངོན་ཞེན་མི་རྫོགས་པའི་དཔེར་བསྟན་པ་
ཡིན་གྱི། བཅོལ་ཡང་རྫོགས་པའི་ལྟུང་བར་བསྟན་པ་མིན་ཞེས་རིན་ཕྲེང་སོགས་ལས་
གསུངས་སོ། །འོ་ན་བཅོལ་བ་མངོན་སུམ་པ་དེ་དག་ལ་བྱས་པ་ཡང་མངོན་སུམ་པ་ཞིག་
དགོས་སམ་ཞེ་ན། གཉིས་སུ་དབྱེ་སྟེ། གསེར་དངུལ་ལེན་པ། ས་བོན་སྐྱེ་འཇིག མེ་ལ་
རེག་པ། ཆུ་ལ་རྩེ་བ། ས་རྐོ་བ། ལོངས་པ་དང་དྲུག་ལ་མངོན་སུམ་དུ་བྱས་པ་ཞིག་དགོས་
ཏེ། འགྲེལ་ཆུང་ལས། ས་བོན་དང་རྩི་ཤིང་འཇོམས་པ་དང་མེ་འབུད་པ་ལ་སོགས་པ་ནི་
བདག་གི་མངོན་སུམ་དུ་བྱེད་དུ་བཅུག་ན་ལྟུང་། མངོན་སུམ་མིན་པར་བྱོས་ཤིག་ཅེས་
བསྒོ་སྟེ། བྱེད་དུ་བཅུག་པ་ནི་ཉེས་བྱས་སོ། །ཞེས་གསུངས་པ་ལྟར་རོ། །ལྐོག་ཏུ་བྱས་པ་
ལ་མངོན་པར་ཞེན་པ་རྫོགས་པར་མི་འབྱུང་བའི་ཕྱིར་རོ། །དེ་དག་ལས་གཞན་རྣམས་ནི་
བསྐོ་བ་པོའི་ལྐོག་ཏུ་བྱས་པས་ཀྱང་ལྟུང་བ་རྫོགས་པར་རིགས་སོ། །རྣམ་པར་འབྱེད་པར་
གཏོགས་པ་སྟེ་དེའི་ཡན་ལག་སྟོན་པའི་ཞུ་བའོ། །མགུ་བ་སྤྱད་པ་ནི་དོན་མེད་དོ་སོགས་
མདོ་ཚིག་འགས་སྤྱིར་མ་བསྟན་པ་ཡོད་པས་ཕལ་ཆེ་བ་སྤྱིར་བསྟན་པའམ། ཡང་ན་རྣམ་
འབྱེད་དུ་གཏོགས་པ་ཤས་ཆེ་ཞིང་གཞིར་གཏོགས་པ་ཤས་ཆུང་བའི་བསླབ་པ་རྣམས་སྤྱིར་
བསྟན་པས་ན་ཕལ་ཆེ་བ་སྤྱིར་བསྟན་པ་རྣམས་རྫོགས་སོ།། །།
སྔོན་བྱོན་མཁས་པའི་གསུང་གི་སྣང་བ་ལ། །བརྟེན་ནས་མདོ་ལྔ་ལྷག་པའི་དྲུག་ཅུའི་

མཆོག་ཐོབ་ཤོག། །།
གཞུང༌། །ཅུང་ཟད་བཤད་འདིས་ཞི་ལ་ཕྱོགས་པ་རྣམས། །དྲི་མེད་མིག་བསྐྱེད་བྱང་ཆུབ་

གསེར་ལྗོངས་བླ་མ་རུང་ལྔ་རིག་ནང་བསྟན་སློབ་གྲྭ་ཆེན་མོ། །
ལེགས་སྨོན་མཐོ་རིས་སྐས་ལས་རབ་འགོངས་ཏེ། ། །
སོ་སོར་ཐར་པའི་མཚན་གྱིས་རབ་ཕྱེ་བའི། །
དགག་སྒྲུབ་བསླབ་པ་གཙང་མའི་འཇུག་ངོགས་ནས། །
འགྲོ་ཀུན་ཞི་བའི་གྲོང་དུ་འཇུག་པར་ཤོག །
