༄༅། །འདུལ་བ་མདོ་རྩ་བའི་རྣམ་པར་བཤད་པ་
ཡོན་ཏན་འོད་ཀྱི་དགོངས་རྒྱན་ཚིག་དོན་
རབ་ཏུ་གསལ་བའི་ཉི་མ་ཞེས་
བྱ་བ་བཞུགས་སོ། །
འདུལ་བའི་དཔེ་ཚོགས། །
རིག་འཛིན་དར་རྒྱས་ཀྱིས་བརྩམས།
གསེར་ཐང་བླ་རུང་ལྔ་རིག་ནང་བསྟན་སློབ་གླིང་།

༈ ལེགས་ཉེས་ཀྱི་ཆ་འདྲེས་པའི་རྩོམ་དེབ་ནི་ཆར་རྗེས་ཀྱི་ཤ་མོང་
བཞིན་བརྡོལ་ན་ཡང་། ཤེས་རབ་ཀྱི་འོད་སྣང་ནི་སྲིད་པ་འདིའི་སྒྲོན་མེ་
དང༌། གངས་ཅན་པ་སྤྱིའི་ཕ་ནོར་ཞིག་སྟེ། མཁན་ཆེན་དམ་པ་འཆི་
མེད་རིག་འཛིན་ལགས་ཀྱིས་མཛད་པའི་གཞུང་བཟང་འདིའི་ནང་དུ་
མདོ་ཕྱོགས་ནས་བཀའ་པོད་ལྔ་བློ་སྦྱོང་གི་སྐོར་དང་བཅས་པ་དང་།
སྔགས་ཕྱོགས་ནས་སྡེ་གསུམ་ཀློང་དགུའི་མན་ངག་མཐའ་དག་གནད་
དྲིལ་ཏེ། ཚིག་ཉུང་ཞིང་དོན་གྱི་ཟབ་ཁྱད་བླ་ན་མེད་པ་ཞིག་ཡིན་པ་
བསྟན་བཅོས་འདི་ལ་གཟིགས་ཞིབ་གནོངས་དང་རྟོགས་སླ། དེར་
བརྟེན་དམན་པ་བདག་གིས་ཀྱང་ལྷག་བསམ་དག་པས་བལྟ་སྐུལ་བྱེད་
པ་དོན་འབྲས་ཡོད་པའི་རེ་བ་ཆེ། །
བསྟན་རྩ་འདུལ་བའི་དཔེ་ཚོགས། །

མི་མཇེད་ཞིང་གི་རྣམ་འདྲེན་གཙོ། །སྟོན་མཆོག་དོན་ཀུན་གྲུབ་པའི་ཞབས། །

འོད་བྱེད་ས་བརྙེས་བདག་ཉིད་ཆེ། །རྨད་བྱུང་སློབ་དཔོན་ཡོན་ཏན་འོད། །

༄༅། །འདུལ་བ་མདོ་རྩ་བའི་རྣམ་པར་བཤད་པ་སློབ་དཔོན་
ཡོན་ཏན་འོད་ཀྱི་དགོངས་རྒྱན་ཚིག་དོན་རབ་ཏུ་
གསལ་བའི་ཉི་མ་ཞེས་བྱ་བ་བཞུགས་སོ། །

དཀར་ཆག
གཞི་བཅུ་དྲུག་བསྟན་པ།་
གསོ་སྦྱོང་གི་གཞི་འཆད་པ་
དབྱར་གནས་ཀྱི་གཞི་འཆད་པ་
དགག་དབྱེའི་གཞི་འཆད་པ།་
སྲ་བརྐྱང་གི་གཞི་འཆད་པ།་
གོས་ཀྱི་གཞི་འཆད་པ།་
ཀོ་ལྤགས་ཀྱི་གཞི་འཆད་པ།་
སྨན་གྱི་གཞི་འཆད་པ།་
ལས་ཀྱི་གཞི་འཆད་པ་
ཕྱིར་བཅོས་ཀྱི་གཞི་འཆད་པ།་
དུས་དང་དུས་མ་ཡིན་པ་བསྡུས་པའི་གཞི་འཆད་པ།་
ས་གཞན་ན་གནས་པ་སྤྱོད་པའི་གཞི་འཆད་པ།་
ཡོངས་སྦྱོང་གི་གཞི་འཆད་པ་
ལས་བྱེ་བའི་གཞི་འཆད་པ།་
འཁོར་ལོ་བྱེ་བའི་གཞི་འཆད་པ་
རྩོད་པའི་གཞི་འཆད་པ།་
གནས་མལ་གྱི་གཞི་འཆད་པ།་
འདུལ་བ་མདོར་བསྡུས་འཆད་པ།་

གཉིས་པ་ཉམས་སུ་བླང་བྱ་འཇུག་པའི་བསླབ་བྱ་འཆད་པ་ལ་གཉིས། སྤྱིའི་དོན་དང་།
སོ་སོའི་དོན་ནོ། །དང་པོ་ལ་དྲུག་ལས། དང་པོ་ངོ་བོ་ནི། ཆོས་འདི་པའི་རབ་ཏུ་བྱུང་
བའི་འཇུག་པའི་ཚུལ་ཁྲིམས་གང་ཞིག སྡོམ་པ་ཐོབ་སྲུང་ཕྱིར་བཅོས་ཀྱི་ཐབས་གང་
རུང་དུ་གཏོགས་པའོ། །གཉིས་པ་དབྱེ་བ་ནི། ལུང་གཞིར། རབ་བྱུང་གསོ་སྦྱོང་གཞི་
དང་ནི། །དགག་དབྱེ་དབྱར་དང་ཀོ་ལྤགས་དང་། །སྨན་དང་གོས་དང་སྲ་བརྐྱང་དང་། །
ཀོ་ཤམྦྷི་དང་ལས་ཀྱི་གཞི། །དམར་སེར་ཅན་དང་གང་ཟག་དང༌། །སྤོ་དང་གསོ་སྦྱོང་
གཞག་པ་དང༌། །གནས་མལ་དང་ནི་རྩོད་པ་སྟེ། །དགེ་འདུན་དབྱེན་རྣམས་བསྡུས་པ་
ཡིན། །ཞེས་གཞི་བཅུ་བདུན་དུ་གསུངས་སོ། །འོ་ན་ལུང་མ་མོ་དང་གཏམ་གཞིར་གཞི་
བཅོ་བརྒྱད་དུ་གསུངས་པ་ཅི་ཞེ་ན། རིན་ཕྲེང་ལས། རྣམ་པར་འབྱེད་པའི་གཞི་ཞེས་
འདྲེན་པའམ། ཕྱིར་བཅོས་ལ་ལྟུང་བ་ཕྱིར་བཅོས་དང་། རྩོད་པ་ཕྱིར་བཅོས་གཉིས་སུ་
མཛད་པའོ་ཞེས་བཤད་ཀྱང་། མི་འཐད་དེ། མ་མོ་ལས། རྣམ་པར་འབྱེད་པ་དང་།
འདུལ་བའི་དངོས་པོ་བཅོ་བརྒྱད་དང་ཞེས་རྣམ་འབྱེད་བཅོ་བརྒྱད་ལས་ཟུར་དུ་
གསུངས་པའི་ཕྱིར་དང༌། ལྟུང་བ་དང་རྩོད་པ་ཕྱིར་བཅོས་གཉིས་བཅུ་བདུན་ནང་དུའང་
སོ་སོར་བགྲངས་པའི་ཕྱིར་རོ། །དེས་ན་གཞི་བཅུ་བདུན་གྱི་དང་པོ་ལ་རབ་བྱུང་གི་གཞི་
དང་བསྙེན་པར་རྫོགས་པའི་གཞི་གཉིས་བྱས་པ་འགྲེལ་ཆུང་གི་དགོངས་པར་མཚོ་ཊིཀ་
ཏུ་གསུངས་པ་ལྟར་ཤེས་པར་བྱའོ། །དེ་ལས་ཀོ་ཤམྦྷི་ཞེས་པ་ནི་ལས་ཕྱེ་བའི་གཞི་སྟེ།
ཀོའུ་ཤམ་བྷིར་ལས་ཀྱི་དབྱེན་བྱུང་བ་དང་འབྲེལ་བས་ལུང་ལས་ཡུལ་གྱིས་མཚན་དུ་
བཏགས་པ་དང༌། མདོ་རྩ་བར་ལས་ཕྱེ་བའི་གཞི་ཞེས་དོན་གྱི་སྒོ་ནས་མཚན་དུ་
བཏགས་པ་ཡིན་པའི་ཕྱིར། དམར་སེར་ཅན་ཞེས་པ་ནི་ཕྱིར་བཅོས་ཀྱི་གཞི་སྟེ། དམར་
སེར་ཅན་གྱི་དགེ་སློང་ལ་ནན་ཏུར་གྱི་སྒོས་ཕྱིར་བཅོས་བྱེད་དུ་བཅུག་པའི་ཆ་ནས་དེ་
སྐད་བརྗོད་པའི་ཕྱིར། གང་ཟག་ཅེས་པ་ནི་དུས་དང་དུས་མིན་པ་བསྡུས་པ་འབྱུང་བའི་

གཞི་སྟེ། གང་ཟག་གང་ལ་འཆབ་པ་འབྱུང་བ་དང་གང་ལ་མི་འབྱུང་བ་སྟོན་པའི་ཆ་
ནས་དེ་སྐད་བརྗོད་པའི་ཕྱིར། སྤོ་དང་ཞེས་པ་ནི་ས་གཞན་ན་གནས་པ་སྤྱོད་པའི་གཞི་
སྟེ། སྤོ་སྤྱོད་དང་མགུ་སྤྱོད་སོགས་ས་གཞན་ན་གནས་པའི་སྤྱོད་པ་ལ་སྤྲོ་བ་ཞེས་
ཕྱོགས་གཅིག་གི་མིང་གིས་བཏགས་པའི་ཕྱིར། གསོ་སྦྱོང་བཞག་པ་ཞེས་པ་ནི་ཡོངས་
སྦྱོང་གི་གཞི་སྟེ། ལྟུང་བ་གླེང་བ་བསྒོ་བ་རྣ་ལ་གཟན་ན་གང་ཟག་དེ་དང་ལྷན་དུ་གསོ་
སྦྱོང་བྱེད་པ་བཞག དེས་མ་དུལ་ན་དགག་དབྱེ་བཞག་པ་སོགས་ཀྱི་སྒོ་ནས་ཉེས་པ་
ཡོངས་སུ་སྦྱོང་བས་གསོ་སྦྱོང་བཞག་པ་ཞེས་ཕྱོགས་གཅིག་གི་སྒོ་ནས་མིང་བཏགས་
པའི་ཕྱིར། གསུམ་པ་བསྡུ་བ་ནི། ལྷག་པ་ཚུལ་ཁྲིམས་ཀྱི་བསླབ་པ་མ་འཐོབ་པ་ཐོབ་
པར་བྱེད་པ་དང༌། ཐོབ་པ་མི་ཉམས་པར་སྲུང་བ་དང༌། ཉམས་ན་ཕྱིར་བཅོས་པའི་
ཐབས་གསུམ་དུ་འདུའོ། །དེ་ཡང་དང་པོ་ནི། ཐོབ་བྱེད་རབ་ཏུ་བྱུང་བའི་གཞི། །ཞེས་
གཟུང་ངོ་། །གཉིས་པ་ལ་གཞི་བརྒྱད་དེ། སྲུང་ཐབས་གསོ་དབྱར་དགག་གསུམ་དང་། །
སྲ་བརྐྱང་གོས་དང་ཀོ་ལྤགས་དང༌། །སྨན་དང་གནས་མལ་བཅས་བརྒྱད་དོ། །ཞེས་
གཟུང་ངོ༌། །གསུམ་པ་ལ་བདུན་ཏེ། ཉམས་ན་ཕྱིར་བཅོས་ཀོ་ཤམྦྷི། །དམར་སེར་ཅན་
དང་གང་ཟག་དང༌། །སྤོ་དང་གསོ་སྦྱོང་གཞག་པ་དང༌། །རྩོད་པ་དང་ནི་དགེ་འདུན་
དབྱེན། །ཞེས་གཟུང་ངོ༌། །ལས་ཀྱི་གཞི་ནི་གསུམ་གར་གཏོགས་ཏེ། དེ་གསུམ་པོའི་
སྐབས་སུ་ལས་ཀྱི་ཆོ་ག་དགོས་པའི་ཕྱིར་རོ། །དེས་ན། ལས་ཀྱི་གཞི་ནི་གསུམ་གར་
གཏོགས། །ཞེས་གཟུང་ངོ༌། །བཞི་པ་གྲངས་ངེས་པ་ནི། སྒྲུབ་ཕྱོགས་ཀྱི་སྒོ་ནས་ལྷག་
པ་ཚུལ་ཁྲིམས་ཀྱི་བསླབ་པ་མ་འཐོབ་པ་ཐོབ་པར་བྱེད་པ་དང་། ཐོབ་པ་མི་ཉམས་པར་
སྲུང་བ་དང་། ཉམས་ན་ཕྱིར་བཅོས་པའི་ཐབས་སྟོན་པ་ལ་གཞི་བཅུ་བདུན་པོ་འདི་
དག་དགོས་ཤིང་དེ་ཙམ་གྱིས་འགྲུབ་པས་བཅུ་བདུན་དུ་གྲངས་ངེས་པའོ། །ལྔ་པ་གོ་
རིམ་ནི། རབ་ཏུ་བྱུང་བའི་བསླབ་པ་རྣམས་སྟོན་པ་ལ་དང་པོར་རྟེན་གྱི་གང་ཟག་གྲུབ་
དགོས་པའི་ཕྱིར་རབ་ཏུ་བྱུང་བའི་གཞི་ཐོག་མར་བསྟན་ཏོ། །དེ་ནས་བསླབ་པ་ཡོངས་

སྦྱོང་གི་གཞི་གསུམ་སྟོན་པ་ལ་ལུང་ལྟར་དང་པོ་གསོ་སྦྱོང་གི་གཞི་བསྟན་ཏོ། །དགག་
དབྱེ་དང་དབྱར་གྱི་གཞི་གཉིས་ཀྱི་གོ་རིམ་ལུང་ལས་གསུངས་པ་འདིར་བཟློག་སྟེ་
དབྱར་སྔོན་དུ་བསྟན་པ་ནི་རྒྱུ་འབྲས་ཀྱི་གོ་རིམ་སྟེ། དབྱར་གནས་པ་ལ་བརྟེན་ནས་
དགག་དབྱེ་འབྱུང་བའི་ཕྱིར་རོ། །ལུང་ལས། ཀོ་ལྤགས་དང་། །སྨན་དང་གོས་དང་སྲ་
བརྐྱང་དང་། །ཞེས་གོ་རིམ་དེ་ལྟར་བསྟན་ཡོད་པ་ལ་གཞུང་འདིར་གོས་དང་སྲ་བརྐྱང་
གཉིས་གོང་དུ་ཡར་བླངས་ནས་བསྟན་པ་ནི། གཙོ་ཕལ་གྱི་གོ་རིམ་སྟེ། གོས་ཡོ་བྱད་ཀྱི་
གཙོ་བོ་ཡིན་ལ། སྨན་གཙོ་བོ་མིན་པའི་ཕྱིར་རོ། །གོས་གཞི་གསུམ་པོ་ལས་སྲ་བརྐྱང་
དགག་དབྱེའི་འཕྲོར་སྔོན་དུ་བསྟན་པ་ནི། ས་བརྐྱང་ནི་གོས་ཀྱི་གཏེར་ལྟ་བུ་ཡིན་པར་
གསུངས་པས་གོས་ཀྱི་རྒྱུ་ལྟ་བུ་ཡིན་པ་དང་། དགག་དབྱེའི་དུས་དང་འབྲེལ་བའི་ཕྱིར་
ཏེ། དགག་དབྱེའི་མཇུག་ཏུ་གདིང་བར་བྱ་བ་ཡིན་པའི་ཕྱིར་རོ། །དེ་ནས་གོས་དང་ཀོ་
ལྤགས་གཉིས་རིམ་བཞིན་བསྟན་པ་ནི། སྤྱིར་བཏང་དང་དམིགས་བསལ་གྱི་རིམ་པ་སྟེ།
གོས་སྤྱིར་བཏང་ལྟ་བུ་ཡིན་ལ། ཀོ་ལྤགས་དམིགས་བསལ་ཡིན་པའི་ཕྱིར་རོ། །ཀོ་
ལྤགས་ཀྱི་འཕྲོར་སྨན་གཞི་བསྟན་པ་ལུང་གི་གོ་རིམ་ལྟར་དང༌། ལས་ཀྱི་གཞི་ནི་མ་
འཐོབ་པ་ཐོབ་པར་བྱེད་པ་སོགས་གསུམ་ལ་དགོས་པས་ཀུན་ཀྱི་དབུས་སུའོ། །དེའི་
འོག་ཏུ་ལུང་གི་གོ་རིམ་ལྟར་ཕྱིར་བཅོས་ཀྱི་གཞི་བཤད་ལ། དེ་ལ་ལྟུང་བ་ཕྱིར་བཅོས་
དང༌། རྩོད་པ་ཕྱིར་བཅོས་གཉིས་ཡོད་པ་ལས། དང་པོ་གཙོ་བོ་དང༌། གཉིས་པ་དེའི་
ཆ་ལག་ཡིན་པས་ལྟུང་བ་ཕྱིར་བཅོས་ཀྱི་གཞི་བཞི་དང་པོ་དང་། རྩོད་པ་ཕྱིར་བཅོས་ཀྱི་
གཞི་གསུམ་འོག་ཏུ་བསྟན་ཏོ། །དང་པོ་ལ་ཡང་རང་སྟོབས་དང་། གཞན་སྟོབས་ཀྱིས་
ལྟུང་བ་ཕྱིར་འཆོས་པ་གཉིས་མཆོག་དམན་ཡོད་པས། ཕྱིར་བཅོས་དང་། དུས་དང་
དུས་མ་ཡིན་པ་དང༌། ས་གཞན་ན་གནས་པ་སྤྱོད་པའི་གཞི་རྣམས་དང་པོ་དང་། དེའི་
འོག་ཏུ་ཡོངས་སུ་སྦྱོང་བའི་གཞི་བསྟན་ཏོ། །དང་པོ་གསུམ་ཡང་། ལུས་ལྟ་བུ་ཡིན་པས་
དང་། དེ་ལ་འཆབ་པ་དང་མི་ལྡན་པ་དགོས་ཤིང་འཆབ་པ་གང་ལ་འབྱུང་དང་མི་འབྱུང་

གི་བྱེ་བྲག་ཤེས་པའི་ཐབས་ཡིན་པས་དང༌། འཆབ་ཉེས་དེ་འདག་བྱེད་ཡིན་པས་རིམ་
བཞིན་བསྟན་ཏོ། །རྩོད་པ་ཕྱིར་བཅོས་ལ། ལས་བྱེ་བའི་གཞི་ལུང་ལས་ལས་གཞིའི་
གོང་དུ་གསུངས་ལ། འཁོར་ལོ་བྱེ་བའི་གཞི་ལུང་ལས་རྩོད་གཞིའི་འོག་ཏུ་གསུངས་
ཀྱང་སྐབས་འདིར་དེ་གཉིས་ལྷན་ཅིག་ཏུ་བསྟན་པ་ནི་བརྗོད་བྱ་མཐུན་པའི་ཕྱིར་ཏེ།
ལས་བྱེ་བ་སྤྱོད་པའི་དབྱེན་དང་འཁོར་ལོ་བྱེ་བ་ལྟ་བའི་དབྱེན་ཡིན་པའི་ཕྱིར་རོ། །རྩོད་
པའི་གཞི་ལུང་ལས་གནས་མལ་གྱི་གཞིའི་འོག་ཏུ་གསུངས་ཀྱང་གཞུང་འདིར་སྔ་ཕྱི་
བསྒྱུར་ཏེ་བསྟན་པ་ནི་རྩོད་པའི་གཞི་གསུམ་པོ་བརྗོད་བྱ་མཐུན་པས་ཕྱོགས་གཅིག་ཏུ་
བསྟན་པ་དང་། གནས་མལ་གྱི་གཞི་དེ་དག་ཐམས་ཅད་བྱ་བའི་རྟེན་ཡིན་པས་མཇུག་
ཏུ་བསྟན་ཏོ། །དྲུག་པ་སྒྲ་བཤད་པ་ནི། ལྷག་པ་ཚུལ་ཁྲིམས་ཀྱི་བསླབ་པ་ཕུན་སུམ་
ཚོགས་པ་ཉིད་དུ་སྒྲུབ་པའི་རྟེན་ནམ་གཞིར་གྱུར་པས་ན་གཞི་ཞེས་བྱ་བའམ། རབ་ཏུ་
དབྱུང་བ་དང་གསོ་སྦྱོང་ལ་སོགས་པ་རྣམས་ཀྱི་དོན་རྟོགས་པར་བྱེད་པའི་གཞིའམ་རྟེན་
ཡིན་པས་ན་གཞི་ཞེས་བྱའོ། །གཉིས་པ་སོ་སོར་འཆད་པ་ལ་ལྔ། བསླབ་པ་ཡོངས་སུ་
སྦྱོང་བའི་གཞི་དང་། བདེ་བར་གནས་པའི་རྐྱེན་བསྟེན་པའི་གཞི་དང་། ཐམས་ཅད་
འགྲུབ་པ་ལས་ཀྱི་གཞི་དང་། གསོ་བ་ཕྱིར་བཅོས་ཀྱི་གཞི་དང་། དེ་ཐམས་ཅད་ཀྱི་རྟེན་
གནས་མལ་གྱི་གཞིའོ། །དང་པོ་ལ་གསུམ། གསོ་སྦྱོང་། དབྱར་གནས། དགག་དབྱེའི་
གཞིའོ། །དང་པོ་ལ་བཞི་ལས། དང་པོ་གླེང་གཞི་ནི། སངས་རྒྱས་རྒྱལ་པོའི་ཁབ་ན་
བཞུགས་པའི་ཚེ། དགེ་བསྙེན་འགའ་ཞིག་མུ་སྟེགས་བྱེད་ཀྱི་ནང་དུ་སོང་སྟེ་གཏམ་སྣ་
ཚོགས་བྱས་པས་མུ་སྟེགས་བྱེད་ཁ་ཅིག་གིས་ཤེས་ལྡན་བདག་ཅག་འབའ་ཞིག་ལ་
འདུག་པ་དང་བྱ་བ་དང་གསོ་སྦྱོང་ཡོད་དམ། འོན་ཏེ་ཤཱཀྱའི་བུ་དགེ་སྦྱོང་དག་ལའང་
ཡོད། འགའ་ཞིག་ན་རེ། འུ་ཅག་ཁོ་ན་ལ་ཡོད་ཀྱི། དེ་དག་ལ་ནི་མེད་དོ་ཞེས་སྨྲས་པའི་
གཏམ་དེ་ཐམས་ཅད་དགེ་བསྙེན་རྣམས་ཀྱིས་བཅོམ་ལྡན་འདས་ལ་གསོལ་ཏེ་གསོ་
སྦྱོང་བྱེད་པར་ཞུས་པས། ཅང་མི་གསུང་བར་གནང་སྟེ། དེ་རྗེས་དགེ་སློང་དག དེང་

ཕྱིན་ཆད་འདུག་པ་དང༌། བྱ་བ་དང་། གསོ་སྦྱོང་གྱིས་ཤིག་ཅེས་བཅས་པ་མཛད་དོ། །
དེ་ལ་འདུག་པ་ཞེས་བྱ་བས་ཞི་གནས་ཀྱི་གསོ་སྦྱོང་དང༌། བྱ་བ་ཞེས་བྱ་བས་གསོལ་
བའི་ལས་སོགས་དང༌། གསོ་སྦྱོང་བྱའོ་ཞེས་བྱ་བས་སོ་སོར་ཐར་པའི་མདོ་གདོན་པ་
སྟོན་ནོ། །དེས་ན་གསོ་སྦྱོང་གི་ཁྲིམས་མ་བཅས་པའི་དུས་ཀྱི་དགེ་སློང་གི་རྒྱུད་ཀྱི་ནང་
པའི་བསྟན་པས་བསྡུས་པའི་ཞི་གནས་དང་། བཅས་པ་མཛད་རྗེས་ཀྱི་སྡོམ་པ་མ་
བླངས་པའི་རྒྱུད་ཀྱི་ཞི་གནས་དག ཞི་གནས་ཀྱི་གསོ་སྦྱོང་མིན་ཏེ། དེ་དག་བཅས་པ་
དེའི་ཞིང་མིན་པའི་ཕྱིར་རོ། །གཉིས་པ་དགོས་པ་ནི། ཞི་གནས་ཀྱི་གསོ་སྦྱོང་གི་དགོས་
པ་དངོས་སུ་བྱིང་རྒོད་སྤོང་བ་དང་། བརྒྱུད་ནས་ཉོན་མོངས་པ་མཐའ་དག་སྤོང་བའོ། །
མཐུན་པའི་གསོ་སྦྱོང་གི་དགོས་པ་ཚུལ་ཁྲིམས་དག་པ་སྟེ། གསོ་སྦྱོང་ལ་འཇུག་པའི་ཚེ་
ཉེས་ལྟུང་བཤགས་བསྡམས་བྱིན་རླབས་བྱས་པས་ཚུལ་ཁྲིམས་དག་པར་འགྱུར་བའི་
ཕྱིར་དང༌། ཆོས་རྣམ་པར་དག་པར་འགྱུར་བ་སྟེ། བསླབ་གཞི་ཡོངས་རྫོགས་ཀྱི་ཉེས་
པ་སྦྱོང་ཞིང་བསྟན་པ་ཡུན་རིང་དུ་གནས་པར་འདོད་པ་དང་། དུས་འདས་པ་དང་འབྱུང་
འགྱུར་བརྗོད་པས་འཆི་བ་མི་རྟག་པ་དྲན་པ་སོགས་དགེ་བའི་བསམ་པ་མངོན་གྱུར་པ་
དང་བཅས་ནས་འཇུག་པས་ཉོན་མོངས་པ་མངོན་དུ་རྒྱུ་བའི་ཆོས་རྣམ་པར་དག་པར་
འགྱུར་བའི་ཕྱིར་རོ། །གཞན་ཡང་གསོ་སྦྱོང་མ་བྱས་པའི་ཉེས་པ་ཁེགས་པའོ། །གསུམ་
པ་ངོ་བོ་ནི། གཞི་གསུམ་གྱི་ནང་ཚན་བསླབ་གསུམ་རྣམ་པར་དག་བྱེད་ཀྱི་ཐབས་གང་
ཞིག ཞི་མཐུན་གང་རུང་གིས་བསྡུས་པའི་རིགས་གནས་སོ། །མཚན་ཉིད་དེས་གསོ་
སྦྱོང་གི་བཅས་པ་མཛད་ཟིན་པའི་རྗེས་སུ་རབ་ཏུ་བྱུང་བ་རྣམས་ཀྱིས་ཞི་གནས་སྒོམ་པ་
དང་། དགེ་སློང་ཕ་མའི་ལས་ཀྱི་ཆོ་གའི་གསོ་སྦྱོང་དང་། དགེ་ཚུལ་ཕ་མ་དང་དགེ་སློབ་
མས་སྔགས་རྣམ་པར་བཞག་པའི་གསོ་སྦྱོང་དང༌། སྔོན་ཆོག་གི་ཚེ་ན་ཚིགས་བཅད་
འདོན་པའི་གསོ་སྦྱོང་སྟེ་ཐམས་ཅད་ལ་ཁྱབ་བོ། །བཞི་པ་གཞུང་དོན་ལ་གཉིས། རྩ་
བའི་ལུང་གཞིའི་སྐབས་ནས་འབྱུང་བ་དང༌། རྣམ་འབྱེད་ལ་སོགས་པའི་སྐབས་ནས་

འབྱུང་བའོ། །དང་པོ་ལ་གཉིས། ཞི་གནས་ཀྱི་དང་། མཐུན་པའི་གསོ་སྦྱོང་ངོ༌། །དང་
པོ་ལ་བཞི། རྣལ་འབྱོར་སྒོམ་པའི་གནས་མིན་པ་དང་གནས་བསྟན་པ་དང་། བདེ་བར་
གནས་པའི་རྐྱེན་བསྟེན་པ་དང་། བརྩོན་འགྲུས་བརྩམ་པའི་ཚུལ་དང༌། སྤོང་བའི་ཞལ་
ཏ་པ་བསྐོ་ཞིང་དེས་ཇི་ལྟར་བྱ་བའོ། །དང་པོ་ལ་གཉིས། གནས་མིན་པ་སྤང་བ་དང༌།
གནས་བསྟན་པའོ། །དང་པོ་ནི། དགེ་བ་གསོ་ཞིང་སྡིག་པ་སྦྱོང་བས་ན་གསོ་སྦྱོང་ཞེས་
བྱ་ལ། དེ་ལ་དབྱེ་ན་དྲུག་སྟེ། ཞི་གནས་ཀྱི་གསོ་སྦྱོང་དང་། གསོ་སྦྱོང་བཅུ་བཞི་པ་དང༌།
བཅོ་ལྔ་པ་དང་། བཀྲ་ཤིས་པ་དང་། གནོད་པ་བཟློག་པ་དང་། རྩོད་པ་བཟློག་པའོ། །
དེ་དག་བསྡུ་ན་ཞི་གནས་དང༌། མཐུན་པའི་གསོ་སྦྱོང་གཉིས་སུ་འདུ་སྟེ། ཕྱི་མ་ལྔ་
མཐུན་པའི་གསོ་སྦྱོང་དུ་འདུ་བའི་ཕྱིར་རོ། །དེ་ལྟར་ཞི་མཐུན་གྱི་གསོ་སྦྱོང་གཉིས་ལས་
ཞི་གནས་ཀྱི་གསོ་སྦྱོང་བརྗོད་བྱ་གཙོ་བོ་ཡིན་ཞིང་ཚིག་ཉུང་བའི་རྒྱུ་མཚན་གྱིས་དང་པོ་
དེ་བསྟན་པ་ལ། ཞི་གནས་ཀྱི་གསོ་སྦྱོང་ཞེས་པ་ནི་ཞི་ལྷག་བསྒོམ་པ་ཡིན་ཞིང་། དེ་
ཡང་གང་དུ་བསྒོམ་པའི་གནས་མ་ཡིན་པ་སྤངས་ཤིང་གནས་སུ་ཡང་དག་པར་བསྒོམ་
དགོས་ལ། སྒོམ་པ་པོ་ནི་ཚུལ་ཁྲིམས་དག་པ། མང་དུ་ཐོས་པ། འདོད་པ་ཆུང་ཞིང་ཆོག་
ཤེས་པ། གདམས་ངག་དང་ལྡན་པ། ལུས་སེམས་དབེན་པ་སྟེ་ཆོས་དྲུག་དང་ལྡན་པ་
ཞིག་གིས་བསྒོམ་དགོས་སོ། །ཚིག་གི་དོན་ནི། སྤྱོད་ཡུལ་དུ་ཞུགས་པས་རྣལ་འབྱོར་
བསྒོམ་པར་མི་བྱའོ། །མངོན་པར་འདུ་བར་ཡང་མི་བྱའོ། །རྣམ་པར་གཡེང་བར་བྱེད་
པ་དང་གཏུམ་པོ་དང་གྱ་ཚོམ་པ་དག་ཡོངས་སུ་སྤང་བར་རིགས་སོ། །ཞེས་གསུངས་ཏེ།
དགེ་སློང་བསོད་སྙོམ་ལ་སོགས་པའི་སྤྱོད་ཡུལ་གྲོང་དང་ལམ་དུ་ཞུགས་པས་རྣལ་
འབྱོར་ཏིང་ངེ་འཛིན་གོམས་སུ་གཞུག་པའི་ཕྱིར་བསྒོམ་པར་མི་བྱའོ། །དེ་ཡང་གླང་པོ་
ཆེ་འཁྲུགས་པ་དང་འཕྲད་པ་སོགས་འབྱུང་བའི་ཕྱིར་རོ། །དེར་གོམས་པར་བྱེད་པ་
བཀག་པ་ཡིན་གྱི། གདུལ་བྱ་འདུལ་བའི་དོན་དུ་རྫུ་འཕྲུལ་བསྟན་པའི་ཕྱིར་སེམས་རྩེ་
གཅིག་པ་མངོན་དུ་བྱ་བ་ནི་བཀག་པ་མ་ཡིན་ཏེ། ཊཱི་ཀ་ལས། འདིས་ནི་གོམས་པར་

བྱེད་པ་བཀག་པ་ཡིན་གྱི། འདུལ་བའི་དོན་དུ་རྫུ་འཕྲུལ་གྱི་རྣམ་པར་འཕྲུལ་བ་ལ་
སོགས་པ་བསྟན་པའི་ཕྱིར་སེམས་རྩེ་གཅིག་པ་ཉིད་མངོན་དུ་བྱ་བ་ནི་བཀག་པ་མ་ཡིན་
ཏེ། དེ་ལ་སྐྱོན་ཆགས་པ་མེད་པའི་ཕྱིར་རོ། །ཞེས་གསུངས་པས་སོ། །སྒོ་མ་བཅད་པའི་
སྒོ་ཁང་དང་ཁྱམས་ལ་སོགས་པ་མི་མང་པོ་མངོན་པར་འདུ་བར་ཡང་རྣལ་འབྱོར་
བསྒོམ་པར་མི་བྱའོ། །དེར་ནི་ཁྱེད་ཅག་འདུ་བར་ཉལ་བའི་བརྟུལ་ཞུགས་ཅན་ཡིན་
ནམ་ཞེས་ཅོ་འདྲི་བ་སོགས་འབྱུང་བའི་ཕྱིར་རོ། །གཞི་འགྲེལ་ལས། སྒོ་བཅད་ན་ནི་སྒོ་
ཁང་དང་ཁྱམས་སུ་མངོན་པར་འདུ་བ་ཉིད་རྒྱུན་ཆད་པར་འགྱུར་བས་དེར་རྣལ་འབྱོར་
སྒོམ་པ་ལ་ཉེས་པ་མེད་དོ་ཞེས་གསུངས་སོ། །མི་ལ་སོགས་པའི་སྒྲ་བྱུང་བས་རྣམ་པར་
གཡེང་བར་བྱེད་པ་ཉིད་ཀྱི་གནས་ཁང་དང༌། སྟག་དང་སེང་གེ་ལ་སོགས་པའི་སྲོག་
ཆགས་གཏུམ་པོ་ཡོད་པའི་དགོན་པ་དང༌། ཀུ་རེ་དང་རྩེད་མོའི་ཚིག་གམ་དགོད་གཏམ་
སྨྲ་བར་བྱེད་པ་པོ་དག་དང་ཕ་ངོས་བཟུང་མེད་པའི་བུའམ་ཕ་མ་ཤི་བའི་ད་ཕྲུག་སྟེ་ནལ་
ཕྲུག་མ་དུལ་བ་ལ་སོགས་པ་གྱ་ཚོམ་པ་ཅན་དག་ཡོངས་སུ་སྤང་བར་རིགས་སོ། ། །
གཉིས་པ་ནི། སྤོང་ཁང་བརྩིག་པར་བྱའོ། །གནས་ཁང་གཉིས་ཀྱི་བར་དུ་སྲང་གདོད་དོ། །
ལྔའམ་དྲུག་གིའོ། །སྒོ་གླེགས་སྒྲ་མི་འབྱུང་བ་དང་དྲང་བའི་ཐབས་ཀྱང་ངོ་། །གོང་དུ་
སུམ་ཆ་བོར་བར་སྐར་ཁུང་ཕྱི་རུབ་ལ་ནང་ཡངས་པ་བཟང་ངོ་། །དྲ་བ་དང་སྒོ་གླེགས་དང་
འཕྲེད་གཏན་དང་གནམ་གཟེར་དང་འཁོར་གཏན་དང་དབྱུག་གུ་སྐམ་ཁ་ཉེ་བར་གཞག་
གོ །མི་ཤོང་ན་སྟེང་དུ་ཁང་མོ་ཆེ་བྱའོ། །ཡང་ན་ཡང་ཐོག་གོ །འཛེག་པའི་ཕྱིར་ཐེམ་
མས་སོ། །མི་ལྟུང་བར་བྱ་བའི་ཕྱིར་ཁ་ཁྱེར་གྱིས་བསྐོར་བར་བྱའོ། །དེ་མི་འགུལ་བར་བྱ་
བའི་ཕྱིར་ལྕགས་ཀྱི་གཟེར་བུ་དག་གིས་གདབ་བོ། །ཕྱི་རོལ་ཏུ་སྤོང་ཁང་ཆེན་པོའམ་
གནས་ཁང་གི་ཚར་དག་ཀྱང་ངོ་། །སྒོའི་ཐད་ཀར་སྒོ་གདོད་པར་མི་བྱའོ། །སྒོ་ཁང་བྱའོ། །
ཕུག་ཀྱང་ངོ་། །ཞེས་གསུངས་ཏེ། དངོས་སུ་གཉིད་རྨུགས་དང་རྣམ་གཡེང་སོགས་སྤོང་
ཞིང་བརྒྱུད་ནས་ཉོན་མོངས་པ་མཐའ་དག་སྤོང་བར་བྱེད་པའི་ཁང་པ་སྤོང་ཁང་སྟེ་

བསྒོམ་པའི་གནས་བརྩིག་པར་བྱའོ། །རྣམ་པ་ཅི་འདྲ་ཞིག་བརྩིག་ཅེ་ན། གཡས་
གཡོན་དུ་གནས་ཁང་རེ་རེ་བརྩིགསཾ་ལ་དེ་གཉིས་ཀྱི་བར་དུ་ལམ་སྲང་གདོད་དོ། །
འདི་ནི་སྤོང་ཁང་ཆུང་ངུའི་རྣམ་པ་ཡིན་ནོ་ཞེས་ཊཱི་ཀ་ལཾས་སོ། །གཡས་གཡོན་གྱི་ཕྱོགས་
རེ་རེར་མདུན་རྒྱབ་ཀྱི་ཚུལ་དུ་གཤིབས་ནས་གནས་ཁང་ལྔ་ཕྲེང་དུ་བརྩིགས་པའམ་
དྲུག་ཕྲེང་དུ་བརྩིགས་པ་དག་གི་བར་དུ་སྲང་གདོད་པར་བྱའོ། །ཊི་ཀ་ལས། གནས་ཁང་
བཅུ་པའམ་གནས་ཁང་བཅུ་གཉིས་པ་འདི་ནི་སྤོང་ཁང་འབྲིང་གི་རྣམ་པ་ཡིན་ནོ། །འདི་
ཡང་གནས་ཁང་བཞི་པ་ཡན་ཆད་བཅུ་མན་ཆད་འབྲིང་པོ་གཞན་དག་གི་དཔེ་ཙམ་དུ་
ཟད་དེ་དེ་དག་ཀྱང་གང་ཡང་རུང་ངོ༌། །ཞེས་གསུངས་སོ། །ཊི་ཀའི་དགོངས་པ་སྤོང་
ཁང་ཆེན་མོ་ནི་འོག་ཏུ་མི་ཤོང་ན་སྟེང་དུ་ཁང་མོ་ཆེ་བྱའོ་སོགས་ཀྱིས་བསྟན་པ་ཡིན་པ་
འདྲའོ། །རང་གི་རྣམ་བཤད་ལས་ངོས་རེ་རེར་གནས་ཁང་རེ་རེ་བརྩིགས་ཏེ་བར་དུ་
སྲང་གདོད་པ་སྤོང་ཁང་ཆུང་ངུ་སྟེ་ཊི་ཀ་ལྟར་དང་། ངོས་རེ་རེར་ལྔའམ་དྲུག་བརྩིགས་ཏེ་
བར་དུ་སྲང་གདོད་པ་ཆེན་པོ་དང་། དེའི་བར་འབྲིང་པོར་བཤད་ལ། དེ་ལྟར་དུ་ལུང་
གཞི་ལས། སྤོང་ཁང་ནི་གཉིས་ཏེ། ཆུང་ངུ་དང༌། ཆེན་པོའོ། །ཆུང་ངུ་ནི་གནས་ཁང་
གཉིས་ཀྱི་བར་དུ་སྲང་བཏོད་པའོ། །ཆེན་པོ་ནི་གནས་ཁང་བཅུའམ་བཅུ་གཉིས་ཀྱི་
བར་དུ་སྲང་བཏོད་པའོ། །ཞེས་གསུངས་ལ། དེ་གཉིས་ཀྱི་བར་ནི་འབྲིང་ཡིན་པར་
ཤུགས་ཀྱིས་གྲུབ་བོ། །གཞི་འགྲེལ་ལས། གཉིས་ནི་ཆུང་ཚད་དོ། །བཞི་པ་ཡན་ཆད་
བཅུ་པ་མན་ཆད་འབྲིང་གི་ཚད་དོ། །བཅུ་གཉིས་པ་ནི་ཆེ་ཚད་དོ། །ཞེས་བཤད་དོ། །
སྤོང་ཁང་གི་སྒོ་གླེགས་ཕྱེ་གཏན་གྱི་དུས་སྒྲ་མི་སྙན་པ་མི་འབྱུང་བའི་ཐབས་འོག་ཏུ་ཀོ་
བའི་དུམ་བུ་གཞུག་པ་དང་རས་མས་དཀྲི་བར་བྱ་བ་དང༌། སྒོ་གླེགས་དེ་དྲང་བའི་
ཐབས་སྒོ་གླེགས་དེའི་ཕྱི་ནང་གཉིས་སུ་ཡངས་མིག་དང་ལག་གཟུང་དག་ཀྱང་ངོ་སྟེ་
གདགས་པར་བྱའོ་ཞེས་པའོ། །སྐར་ཁུང་དེ་མཐོ་ན་སྣང་བ་མི་གསལ་ཞིང་དམའ་ན་
རྐུན་པོ་དང་ཁྱི་ལ་སོགས་པ་དག་འཛུལ་བར་འགྱུར་བས་ན་རྩིག་པའི་ལོགས་དེའི་གོང་

དུ་སུམ་ཆ་བོར་ཞིང་འོག་ཏུ་སུམ་གཉིས་ལུས་པའི་ཕྱོགས་གང་ཡང་རུང་བར་སྐར་ཁུང་
ཕྱི་རུབ་ལ་ནང་བྱིན་གྱིས་ཡངས་པ་བཟང་ངོ༌། །སྐར་ཁུང་དེར་ཁྭ་དང་མཆིལ་པ་ལ་
སོགས་པ་འཇུག་པ་དགག་པའི་ཕྱིར་དྲ་བ་བྱ་བ་དང་སྦྱང་བུ་སོགས་འཇུག་པ་དགག་
པའི་ཕྱིར་སྒོ་གླེགས་ཏེ་སྒོ་ལེབ་བྱ་བ་དང༌། སྒོ་གླེགས་དེ་རླུང་གིས་མི་དབྱེ་བའི་ཕྱིར་
འཕྲེད་གཏན་དང༌། བཅད་སླ་བ་གནུམ་གཟེར་དང་འཁོར་གཏན་དང༌། དེ་རྣམས་
དབྱེ་བའི་ཕྱིར་དབྱུག་གུ་སྐམུ་ཁུ་ཉེ་བར་གཞུག་གོ །དགེ་སློང་དག་མང་བས་སློང་ཁང་
དུ་སྤོང་བ་པ་དག་མི་ཤོང་ན་འོག་སྤོང་ཁང་ཐ་དད་པ་དུ་མའམ་ཡང་ན་ཆེན་མོ་གཅིག་
གི་སྟེང་དུ་ཁང་མོ་ཆེ་བྱའོ། །ཡང་ན་ཡང་ཐོག་གོ་སྟེ་བྱའོ་ཞེས་སྔ་མར་སྦྱར་ཏེ་རིམ་ཁང་
གཉིས་པ་བྱའོ། །དེ་ལྟར་ཁང་མོ་ཆེ་བྱ་བ་དང་། ཡང་ཐོག་བྱ་བ་ནི། ལུང་ཁ་ཅིག་ལས།
མི་ཤོང་ན་སྟེང་དུ་ཁང་མོ་ཆེ་བྱའོ་ཞེས་གསུངས་ཤིང་། ལུང་ཁ་ཅིག་ལས་མི་ཤོང་ན་
སྟེང་དུ་རིམ་ཁང་གཉིས་པ་བྱའོ་ཞེས་གསུངས་ཏེ། དེ་གཉིས་ཀ་ཡང་འགལ་བ་མེད་
པས་འདིར་གཉིས་ཀ་བསྡུས་སོ། །དེས་ན་གཞི་འགྲེལ་ལས། སྟེང་དུ་རིམ་ཁང་གཉིས་
པ་བྱའོ་ཞེས་བྱ་བ་ནི་སྤོང་ཁང་གི་སྟེང་དུ་ཁང་མོ་ཆེའམ་ཡང་ཐོག་བྱ་བའོ། །ཞེས་སོ། །
འཛེག་པའི་ཕྱིར་སྤོང་ཁང་དེར་ཐེམ་སྐས་བྱ་དགོས་སོ། །ཐེམ་སྐས་ལ་མི་རྣམས་ཕན་
ཚུན་དུ་མི་ལྟུང་བར་བྱ་བའི་ཕྱིར་ཐེམ་སྐས་ཀྱི་ཕ་རོལ་ཚུ་རོལ་ཏུ་ཤིང་གི་ཁ་ཁྱེར་གྱིས་
བསྐོར་བར་བྱའོ། །ཁ་ཁྱེར་དེ་མི་འགུལ་བར་བྱ་བའི་ཕྱིར་ལྕགས་ཀྱི་གཟེར་བུ་དག་
གིས་གདབ་བོ། །དེ་ལྟར་བྱས་ཀྱང་མི་ཤོང་ན་སྤོང་ཁང་གི་ཕྱི་རོལ་ཏུ་སྤོང་ཁང་ཆེན་
པོའམ་གནས་ཁང་གི་ཚར་དག་ཀྱང་ངོ་སྟེ་བྱའོ། །གནས་ཁང་ཐམས་ཅད་ཀྱི་གཅིག་གི་
སྒོའི་ཐད་ཀར་དྲང་ཐད་དུ་གཞན་གྱི་སྒོ་གདོད་པར་མི་བྱའོ། །དེས་ན་སྒོ་དག་གཟུར་ཏེ་
གདོད་པར་བྱའོ། །སྤོང་ཁང་ལ་སྒོ་ཁང་བྱའོ། །སྤོང་ཁང་དེའི་ཉེ་འཁོར་གྱི་ཆེད་དུ་ས་
ཕུག་ལ་སོགས་པ་དག་ཀྱང་ངོ་སྟེ་བྱའོ་ཞེས་པའོ། །གཉིས་པ་ནི། འདུག་པའི་ཆེད་དུ་
སའི་སྟེགས་བུ་དག་དང་ཁྲིའུ་ཡང་ངོ་། །དེ་ནི་ཁོ་ར་ཁོར་ཡུག་ཏུ་ཁྲུ་བཞིས་འཁོར་བ་

བཟང་ངོ་། །ཐག་མ་ནི་རྣམ་པ་ལྔའོ། །མུན་ཛའི་དང་ཤ་ནའི་དང་གྲེས་མའི་དང་རས་
མའི་དང་སྤུ་ཕྲ་མོའིའོ། །དེར་སྟན་ནང་ཚངས་ཅན་དག་གདིང་ངོ་། །དེའི་ཁོ་ར་ཁོར་
ཡུག་ཏུ་མཐོ་གང་ལྷག་པ་ཉིད་བཟང་ངོ་། །ཨརྐའི་དང་ཀ་ཤའི་དང་ཨེར་ཀའི་དང་གྲྭ་
བའི་དང་ཤལ་མ་ལི་དག་གི་བལ་གྱིས་དགང་ངོ་། །བལ་དང་ཤ་ན་དང་རས་བལ་དང་
རས་མ་དག་དང་ལོ་མའི་ཚོགས་དག་གིས་ཀྱང་ངོ་། །དོན་ཇི་ལྟ་བ་བཞིན་དུ་འདུག་པར་
བྱ་བའི་ཕྱིར་མདོ་མདོར་བྱ་རོག་རྐང་དག་བྱའོ། །ཞེས་གསུངས་ཏེ། སྤོང་ཁང་དང་ཕུག་
པའི་ནང་དུ་འདུག་པའི་ཆེད་དུ་སའི་སྟེགས་བུ་གྲུ་བཞི་དག་དང་ཤིང་ལས་བྱས་པའི་
ཁྲིའུ་ཡང་ངོ་སྟེ་བྱའོ་ཞེས་སྔ་མར་སྦྱར་རོ། །ཁྲིའུ་དེ་ནི་དབྱིབས་གྲུ་བཞི་པ་ཚད་ཁོ་ར་
ཁོར་ཡུག་ཏུ་ཁྲུ་བཞིས་འཁོར་བུ་བཟང་ངོ༌། །དེ་ལས་ཆེར་བྱས་ཀྱང་ཉེས་མེད་ཅེས་
འགྲེལ་ཆུང་ལས་སོ། །ཁྲིའུའི་སྟེང་དུ་དྲ་བར་རྒྱུ་བའི་ཐག་མ་ལ་རྒྱུ་ནི་རྣམ་པ་ལྔའོ། །ལྔ་
གང་ཞེ་ན། རྩྭ་མུན་ཛའི་ཐག་མ་དང་། རྩྭ་ཤུ་ནའི་ཐག་མ་དང༌། རྩྭ་གྲེས་མའི་དང་།
གྲེས་མ་ཞེས་པ་ནི་རྩ་བ་དང་གེ་སར་སྨན་དུ་བྱེད་ཆོག་པ། ལོ་མ་སྲ་བས་ཐག་པ་བཟོ་
རུང་བའི་རྩྭ་ཞིག་སྟེ། ཕོ་མོ་མ་ནིང་གི་རིགས་གསུམ་ཡོད་དོ། །རས་མའི་དང་། སྤ་ཕྲ་
མོའི་ཐག་མའོ། །རུང་བར་གྲགས་པ་བསྟན་པའི་ཕྱིར་མུན་ཛ་ལ་སོགས་པ་སྨོས་པར་
ཟད་ཀྱི་འདིས་ཐ་གུ་ལ་སོགས་པ་བཀག་པ་ནི་མ་ཡིན་པར་ཤེས་པར་བྱའོ་ཞེས་ཊཱི་ཀ་
ལས་སོ། །ཁྲིའུའི་སྟེང་དེར་ཤིང་བལ་ལ་སོགས་པས་བརྫངས་པའི་སྟན་ནང་ཚངས་
ཅན་དག་གདིང་ངོ༌། །སྟན་དེའི་ཚད་ནི། ཁྲིའུ་དེའི་ཁོ་ར་ཁོར་ཡུག་ཏུ་སྟན་ནང་ཚངས་
ཅན་དེའི་མཐའ་རྣམས་མཐོ་གང་ལྷག་པ་ཉིད་བཟུང་ངོ་། །དེས་ན་སྲིད་དུ་ཁྲུ་བཞི་པ་
ཞེང་དུ་ཁྲུ་དོ་བ་ཉིས་ལྟབ་ཏུ་བྱས་ཏེ་དྲུབ་པར་བྱའོ། །སྟན་ནང་ཚངས་ཅན་དེའི་ནང་དུ་
ཅིས་དགང་ཞེ་ན། ཤིང་ཨཀའི་བལ་དང་། ཀ་ཤིའི་དང༌། ཨེར་ཀའི་དང་། འདི་ལ་
ལྕང་མ་དང་ཞེས་ཤེར་འབྱུང་གི་འགྲེལ་པར་གསུངས། ཤིང་སྤྲ་བའི་དང༌། ཤལ་མ་ལི་
དག་གི་བལ་གྱིས་དགང་ངོ༌། །ཡང་ན་ལུག་བལ་ལྟ་བུའི་བལ་དང་ཤུ་ནུ་དང་རས་རྒྱུ་

ཤིང་ལས་བྱུང་བའི་རས་བལ་དང་རས་མ་དག་དང་ལོ་མའི་ཚོགས་དག་གིས་ཀྱང་
དགང་ངོ༌། །ཤ་ན་ཞེས་པ་འདི་ལ་ལུང་གཞི་ལས། ཤ་ནའི་བལ་དང་། ཞེས་གསུངས་སོ། །
ཊི་ཀ་ལས། གྲགས་པ་བསྟན་པའི་ཕྱིར་དེ་དག་སྨོས་པར་ཟད་ཀྱི་གྲངས་དེ་དག་ཏུ་ཆུད་
པ་ནི་མ་ཡིན་ཏེ་དེས་ན་ཤིང་བལ་གཞན་དག་གིས་བཀང་ན་ཡང་རུང་བ་ཁོ་ན་ཡིན་ནོ། །
ཞེས་སོ། །སྟན་གྱི་ནང་གི་ཤིང་བལ་དག་ཁོད་སྙོམས་ཤིང་དོན་ཇི་ལྟ་བ་བཞིན་དུ་
འདུག་ཅིང་གཞན་དུ་མི་འཇུག་པར་བྱ་བའི་ཕྱིར་སྟེང་གི་མདོ་མདོར་བྱ་རོག་རྐང་པ་
འདྲ་བ་དག་གིས་གཟུངས་གདབ་པརཾ་བྱའོ། །གསུམ་པ་ནི། གཉིད་བྲོ་ན་གདོས་བུ་
གདགས་པར་བྱའོ། །དབྱུག་གུས་དལ་བུས་གཟུགས་པར་བྱའོ། །སྣད་པར་མི་འགྱུར་
བར་བྱ་བའི་ཕྱིར་བྲེའི་བཅད་འཕྲོ་ལྟ་བུར་རས་མ་དག་གིས་དཀྲིས་པས་སོ། །ཕོ་ལོང་
འཕང་བར་བྱའོ། །ཡང་ཕྱིར་འོང་བར་བྱ་བའི་ཕྱིར་ཐ་གུས་གདགས་པར་བྱའོ། །མདུན་
དུ་མར་མེ་གཞག་པར་བྱའོ། །རྐང་པ་དབྱུང་ངོ་། །ཡ་གཅིག་ཀྱང་ངོ་། །མི་འཐོམ་པར་
བྱ་བའི་ཕྱིར་ཕྲེང་ཐག་ལྟ་བུ་ལ་བསྐོན་པའི་སྦུ་གུའམ་དེ་ལ་བཏགས་པའི་ཐ་གུ་ལ་འཇུས་
ཏེ་བཅག་པར་བྱའོ། །མཆིལ་ལྷམ་ཅན་གྱིས་བཅག་པར་མི་བྱའོ། །རྐང་པ་གཉིས་ལ་
རྡུལ་མི་འགོ་བར་བྱ་བའི་ཕྱིར་པར་ཐང་གདིང་བར་བྱའོ། །སྤོང་བ་པས་ཞག་གསུམ་
ཞིང་རྐང་པ་གཉིས་བསྐུ་བར་བྱའོ། །མ་ནུས་ན་དེར་ཡང་ཉལ་བར་བྱའོ། །སྒོ་གཅད་
པར་བྱའོ། །གློས་ཀྱང་ཕབ་སྟེའོ། །ཞེས་གསུངས་ཏེ། བསམ་གཏན་པ་རྣམས་གཉིད་
བྲོ་ན་ཤིང་ལ་སོགས་པ་ལས་བྱས་པའི་གདོས་བུ་ཆུ་ཚོད་ཀྱི་སྣོད་འདྲ་བ་ཆུང་ངུ་ལ་ལུང་
མིག་ནས་སྐུད་པས་བཏགས་ཏེ་བསམ་གཏན་པོ་རང་གི་རྣ་བ་ལ་གདགས་པར་བྱའོ་
ཞེས་དེ་ལྟར་ཊི་ཀས་བཤད་ལ། ཆུ་ཚོད་ཀྱི་སྣོད་ཅེས་པ་ནི་དུས་ཀྱི་ཚད་འཇལ་བྱེད་ཅིག་
གི་མིང་སྟེ། འདི་ལ་ཕྱྭ་བ་ཆོས་སེང་གིས་མཛད་པའི་འོད་ལྡན་ཊི་ཀ་ལས། ཆུ་ཚོད་ཅེས་
པ་ནི་གསེར་ཞོ་གཅིག་ལས་བྱས་པའི་སྣོད། ཆུ་ཁྱོར་གང་ཤོང་བ་ཞིག་ལ། སྐུ་འབྲིང་པོ་
ཤོང་བའི་བུ་ག་བཏོད་དེ། ཆུ་དང་བཅས་པའི་སྣོད་དུ་བཅུག་ནས་ཁེངས་ནས་ཆུའི་

གཏིང་དུ་འགྲོ་བ་དབྱུག་གུ་གཅིག་ལ། ཕྱིར་བཏོན་ནས་ཟད་པ་ཡང་དབྱུག་གུ་གཅིག་སྟེ།
དེ་གཉིས་ལ་ཆུ་ཚོད་གཅིག་ཡིན་ལ། དེ་ལྟ་བུ་ཉིན་ཞག་གཅིག་ལ་ཆུ་ཚོད་སུམ་ཅུ་རྩ་
གཉིས་ཡོད་ལ། དབྱུག་གུ་དྲུག་ཅུ་རྩ་བཞིའོ། །ཞེས་དང་། གཞན་ཡང་ཨ་ཀྱཱ་ཡོངས་
འཛིན་གྱིས། རྒྱ་གར་སོགས་ན་དུས་ཚོད་བརྟག་པའི་ཕྱིར་ཟངས་སྲང་བཅུ་གཉིས་ལས།
སྣོད་དཔངས་སུ་སོར་བཞི་དང༌། རྒྱར་སོར་བརྒྱད་ཡོད་པ་ཞིག་བཟོས་ནས་ཞབས་ལ་
བུག་པ་ཆུང་ངུ་བཏོད་དེ། ཆུ་སྣོད་དུ་བཞག་པས་ཆུས་ཁེངས་ཤིང་སླར་ཟགས་ཚར་བའི་
ཡུན་རེ་ལ་ཆུ་ཚོད་གཅིག་ཅེས་བཏགས་པའོ། །ཞེས་གསུངས་སོ། །ཕྲན་ཚེགས་འགྲེལ་
ལས། གདོས་བུ་ནི་བྱང་བུའི་རྣམ་པ་ཅན་དུ་ཤིང་བཞོགས་པ་མཐོ་གང་གི་ཚད་དུ་བྱས་
པ་དེ། སྐུད་པས་རྣ་བ་ལ་དཔྱངས་པའམ་མགོ་བོའི་སྟེང་དུ་བཞག་ན་རབ་ཏུ་གཉིད་
ཡུར་ཏེ་གཡོ་བའི་ཚེ་དེ་ཡན་ལག་གི་ཕྱོགས་ལ་ཕོག་པས་གཉིད་སངས་པའི་ཐབས་ཡིན་
ནོ། །ཞེས་བཤད་པ་དང༌། ཡང་དེ་ཉིད་ལས། ཤིང་ལས་བྱས་པའི་རིལ་བ་ཆུང་ངུ་ཆུས་
བཀང་བ་སྐེ་ལ་སྐུད་པས་བཏགས་པ་རྣ་བ་ལ་དཔྱངས་པ་གཉིད་ལོག་པས་གཡོས་པ་
ན་ཆུ་ཡོངས་སུ་བོ་བ་གདོང་བ་ལ་བབས་པས་གཉིད་སངས་པར་འགྱུར་རོ་ཞེས་བཤད་
དོ། །སྤོང་བ་པ་གཉིད་ཡུར་ན་སྤོང་བའི་ཞལ་ཏ་པས་དེའི་སེམས་གནས་པ་ཉིད་འགྲོག་
པར་མི་འགྱུར་བར་དབྱུག་གུས་དལ་བུས་གཟུགས་པར་བྱའོ། །སྤོང་བ་པའི་ལུས་སྣདུ་
པར་མི་འགྱུར་བར་བྱ་བའི་ཕྱིར་དབྱུག་གུ་དེའི་རྩེ་མོ་འབྲུ་རིགས་འཇལ་བྱེད་ཀྱི་བྲེའི་
བཅུད་འཕྲོའམ་བྲེའི་ཞབས་ལྟ་བུར་མཉམ་པར་བྱ་ཞིང་དེ་རས་མ་དག་གིས་དཀྲིས་
པས་སོ་ཞེས་དཀྲིས་པས་གཟུགས་པར་བྱའོ་ཞེས་པའོ། །རས་མ་ཞེས་བྱ་བ་གཞན་དག་
གི་དཔེ་ཙམ་དུ་ཟད་དེ། རས་བལ་ལ་སོགས་པ་གཞན་གྱིས་ཀྱང་དཀྲི་བར་བྱ་བ་ནི་
རིགས་པ་ཡིན་ནོ་ཞེས་རང་འགྲེལ་ལས་སོ། །སྤོང་བ་པ་གཉིད་ཡུར་བ་ལ་ཞལ་ཏ་པས་
ཕོ་ལོང་སྟེ་སྐུད་པའི་ཚོགས་ཟླུམ་པོའི་གྲུ་གུ་འཕང་བར་བྱའོ། །ཕོ་ལོང་དེ་འཕངས་ནས་
ཡང་ཕྱིར་འོང་བར་བྱ་བའི་ཕྱིར་དེ་ལ་ཐ་གུས་གདུགས་པར་བྱའོ། །དེ་ནི་རང་འགྲེལ་

ལས། དེ་ལྟར་བྱས་ན་ཡང་དང་ཡང་དུ་འཕང་ཞིང་བླང་སླ་བར་འགྱུར་རོ། །འདིར་
གཞུང་ནི་འོན་ཀྱང་ཡུར་ནས། བཅོམ་ལྡན་འདས་ཀྱིས་བཀའ་བསྩལ་པ། ཕོ་ལོང་
འཕང་བར་བྱའོ། །དགེ་སློང་དག་གིས་མུན་ཁུང་ན་མི་མཐོང་ནས་བཅོམ་ལྡན་འདས་
ཀྱིས་བཀའ་བསྩལ་པ། ཐ་གུས་བཏགས་ཏེ་འཕང་བར་བྱ་ཞིང་དེ་ནས་ཡང་ཕྱིར་དྲང་
བར་བྱའོ་ཞེས་གསུངས་པ་ཡིན་ནོ་ཞེས་གསུངས་སོ། །འོན་ཀྱང་གཉིད་ཡུར་ན་ཞལ་ཏ་
པས་དེའི་མདུན་དུ་མར་མེ་གཞུག་པར་བྱའོ། །འོན་ཀྱང་གཉིད་མ་སངས་ན་རྐང་པ་ཡ་
གཅིག་བརྐྱངས་ཏེ་དབྱུང་ངོ༌། །འོན་ཀྱང་མཾ་སངས་ན་རྐང་པ་ཡ་གཅིག་ཀྱང་དབྱུང་ངོ༌། །
དེས་ཀྱང་མ་ཕན་ན་ལངས་ཏེ་བཅག་དགོས་པར་གསུངས་པས་སྤོང་བ་པ་མུན་ཁུང་དུ་
འཆག་པ་ལམ་མི་འཆོལ་ཞིང་མི་འཐོམ་པར་བྱ་བའི་ཕྱིར་འཆག་པའི་ལམ་གྱི་མགོ་
མཇུག་བསླེབ་པའི་ཕྲེང་ཐག་རབ་ཏུ་བརྒྱངས་པ་དེ་ལྟ་བུ་ལ་བསྐོན་པའི་སྨྱུག་མ་ལ་
སོགས་པའི་མྱུ་གུ་ལ་འཇུས་ཏེ་བཅག་པར་བྱ་བའམ་ཡང་ན་སྲུ་གུ་དེ་ལ་བཏགས་པའི་
ཐ་གུ་ལ་འཇུས་ཏེ་སྦུ་གུ་དེ་ཕར་ཁྲིད་ཚུར་ཁྲིད་བྱེད་ཅིང་བཅུག་པར་བྱའོ། །དེར་སྤོང་
བ་པོ་ཡིན་མིན་ཐམས་ཅད་ཀྱིས་མཆིལ་ལྷམ་ཅན་གྱིས་བཅུག་པར་མི་བྱའོ། །དེ་ནི་
གཞི་འགྲེལ་ལས། སྒྲ་བྱུང་བས་སྤོང་བ་པ་གཞན་ལ་གནོད་པ་དང་མ་གུས་པའི་ཚུལ་
ཡིན་པས་དགག་པ་མཛད་ཅེས་གསུངས་སོ། །འཆག་པའི་ཚེ་རྐང་པ་གཉིས་ལ་རྡུལ་
མི་འགྲོ་བར་བྱ་བའི་ཕྱིར་འཆག་སར་པར་ཐང་སྟེ་ཐག་མ་ཁྲ་བོ་གདིང་བར་བྱའོ། ། །
འདིར་པར་ཐང་ཞེས་སྨོས་པ་ནི་དབྱམ་པོ་དང་སྟན་གཞན་དག་གི་དཔེ་ཡིན་ནོ་ཞེས་
རང་འགྲེལ་ལས་སོ། །སྤོང་བ་པས་འཆག་པས་རྐང་པ་ཚགས་ཆེ་བས་རྐང་པ་ལ་སེར་
ཁ་སོགས་མི་འབྱུང་བའི་ཆེད་དང་ནད་དང་མིག་ལ་ཕན་པའི་ཕྱིར་ཞག་གསུམ་གསུམ་
ཞིང་རྐང་པ་གཉིས་སྣུམ་གྱིས་ཅུང་ཟད་བསྐུ་བར་བྱའོ། །གཞི་འགྲེལ་ལས། ཧ་ཅང་
སྣུམ་པར་བྱ་བ་ནི་མ་ཡིན་ཏེ། འདི་ལྟར་དེང་སང་ཡང་ཡུལ་དབུས་ན་དང་པོར་རྐང་པ་
གཉིས་བཀྲུ་ཞིང་ཕྱིས་ཅུང་ཟད་སྐུད་པར་བྱེད་དེ། དེས་ན་གོས་ལ་སོགས་པ་སྣུམ་པོ་

ཉིད་དུ་མི་འགྱུར་རོ། །ཞེས་སོ། །གཉིད་སངས་བའི་ཐབས་སྔ་མ་སྔ་མ་བྱས་ཀྱང་མ་
སངས་ན་ཕྱི་མ་ཕྱི་མ་བྱ་ཞིང་དེས་ཀྱང་མ་སངས་ནས་སྒོམ་མ་ནུས་ན་རྣལ་འབྱོར་
བསྒོམ་པའི་གནས་སྤོང་ཁང་དེར་ཡང་ཉལ་བར་བྱའོ། །དེར་ཉལ་བ་ལ་སྒོ་གླེགས་ལ་
སོགས་པས་སྒོ་གཅུད་པར་བྱའོ། །དེར་བློས་ཀྱང་ཕབ་སྟེ་ཉལ་དུ་རུང་བའོ། །བཞི་པ་
ནི། སྤོང་བ་པོའི་ཕྱིར་ཞལ་ཏཾ་པ་བསྐོ་བར་བྱའོ། །དེའི་བྱི་བ་ནི་ལངས་མ་ཐག་ཁོ་ནར་
ཆག་ཆག་གདབ་པ་དང་ཕྱག་དར་བྱ་བ་དང་ལྕི་བ་གསར་པའི་བྱུག་པས་བསྐུ་བར་བྱའོ། །
སྟན་བཤམ་པར་བྱའོ། །མི་གཙང་བའི་སྐྱབས་གཉིས་བྱི་དོར་བྱའོ། །ཆག་ཆག་ལ་
སོགས་པས་སོ། །བོང་རྡོག་དང་ས་དང་ཆུ་དག་གཞག་པར་བྱའོ། །བསྡུ་བའི་ཕྱིར་གཎྜི་
བརྡུང་ངོ་། །དེའི་གནས་ནི་ཁང་སྟེང་ངོ༌། །དགེ་འདུན་བསྡུ་བའི་ཕྱིར་ནི་རྒྱུད་གསུམ་
དང་དེ་སྙེད་ཀྱི་ཏོག་དག་གོ །ལས་བྱ་བའི་དོན་དུ་ནི་རྒྱུད་གཅིག་དང་ཏོག་གསུམ་མོ། །
ཁ་ཅིག་ལས་ནི་རྒྱུད་གསུམ་དང་ཏོག་གཉིས་སོ་ཞེའོ། །ཤི་བ་ལ་ཕྲག་པས་དབྱུང་བའི་
དོན་དུ་ནི་བྱི་བོའོ། །ཁ་ཅིག་ལས་ནི་རྒྱུད་གཅིག་དངཏོག་གཅིག་གོ་ཞེའོ། །སྤོང་བ་པའི་དོན་
དུ་ནི་མཁར་གསིལ་ལོ། །ཁ་ཅིག་ལས་ནི་གཎྜི་ཆུང་ངུ་ཞེའོ། །གནོད་པ་བྱུང་བ་ལ་ནི་ཅི་
ཙམ་གྱིས་ཆོག་པའོ། །ཟན་གྱི་ཕྱིར་འདུ་བའི་དོན་དུ་གཎྜི་དང་གཎྜི་ཆུང་ངུ་གཉིས་ཀ་
བརྡུང་ངོ༌། །བར་དུ་བཅད་དེའོ། །བསྒྲུངས་པས་སོ། །འདུས་པ་ཆེན་པོའི་ཚེ་གཎི་
བརྡུངས་པས་གོ་བར་མི་འགྱུར་བ་ལྟ་ན་དུང་བསྒྲིལ་ཏེ་འབུད་པར་བྱའོ། །རྔ་བོ་ཆེ་དག་
བརྡུང་ངོ་། །གཎྜི་བརྡུངས་པར་མི་འགྲོ་བར་མི་བྱའོ། །དེར་མི་མྱུར་བར་མི་བྱའོ། །བྱ་བ་
འགྲུབ་པའི་དུས་ཀྱི་ལྷག་མ་ལུས་པ་ཙམ་ན་རྒྱུད་ཆགས་གསུམ་པ་གདོན་ཞིང་ཅི་བདེར་
བྱའོ། །དེ་རན་པར་བྱའོ། །ཡོན་བཤད་པར་བྱའོ། །རན་པར་རོ། །སྤོང་བ་པའི་ཞལ་ཏ་
པ་སྔར་འདུ་ཞིང་མཇུག་ཏུ་འགྱེས་པར་བྱའོ། །གལ་ཏེ་རྐྱེན་དེ་ལྟ་བུ་བྱུང་ན་ལྡེའུ་མིག་
སྦས་པ་བསྟན་པར་བྱའོ། །ཞེས་གསུངས་ཏེ། ལུས་སེམས་བདེ་བར་གནས་ཤིང་མི་
གཡེང་བར་བསམ་གཏན་འཕེལ་བའི་དགོས་པ་ཡོད་པས་ན་དགེ་སློང་སྤོང་བ་པའི་

ཕྱིར་སྤོང་བའི་ཞལ་ཏ་པ་དགེ་འདུན་གྱིས་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །
སྤོང་བའི་ཞལ་ཏ་པ་དེའི་བྱ་བ་ནི་ནམ་ལངས་མ་ཐག་ཁོ་ནར་སྤོང་ཁང་དེ་ལ་ཆག་ཆག་
གདབ་པ་དང༌། ཕྱག་དར་བྱ་བ་དང་། ལྕི་བ་གསར་པའི་བྱུག་པས་བསྐུ་བར་བྱའོ། །
གནས་དེར་སྟན་དག་བཤམ་པར་བྱའོ། །མི་གཙང་བ་བཤང་བ་དང་གཅི་བའི་སྐྱབས་
གཉིས་བྱི་དོར་བྱའོ། །གང་གིས་བྱ་ན། ཆག་ཆག་གདབ་པ་དང་ལ་སོགས་པས་ཕྱག་
དར་དང་ལྕི་བ་གསར་བས་བྱུག་པས་བསྐུ་བས་བྱི་དོར་བྱ་དགོས་སོ་ཞེས་བསྟན་ཏོ། །དྲི་མ་
ཕྱི་ཞིང་བཀྲུ་བའི་ཆེད་དུ་ཆབ་ཁུང་གི་ས་དག་ཏུ་བོང་རྡོག་དང་ས་དང་དུས་དང་མཐུན་
པའི་ཆུ་དགུ་གཞུག་པར་བྱའོ། །རྣལ་འབྱོར་གྱི་གནས་དེར་སྤོང་བ་པ་དག་བསྡུ་བའི་
ཕྱིར་གཎྜི་བརྡུང་ངོ༌། །གཎྜི་བརྡུང་བ་དེའི་གནས་ནི་ཐམས་ཅད་ཀྱིས་གོ་བར་བྱ་ཕྱིར་
ཁང་སྟེང་ངོ༌། །དེ་ཡང་ཕྱོགས་མཐོན་པོ་གང་ཡང་རུང་བ་དག་གི་དཔེ་ཡིན་ནོ་ཞེས་ཊཱི་
ཀ་ལས་སོ། །འདུས་པ་ཆེན་པོའི་ཚེ་དགེ་འདུན་སྡེ་ལྔ་ཐམས་ཅད་བསྡུ་བའི་ཕྱིར་གཎྜི་
བརྡུང་བ་ལ་ནི་རྒྱུད་གསུམ་དང་དེ་སྙེད་ཀྱི་ཏོག་དག་གོ་ཞེས་མཇུག་ཏུ་ཏོག་སྒྲ་ཆེན་པོ་
ལན་གསུམ་བྱའོ། །དེ་ཡང་གཎྜི་ལ་རྒྱུན་པོར་འོག་ཏུ་ཁྲི་དང་སྟེང་དུ་ན་བཟས་བརྒྱན་ཏེ་
གཞག་པར་བྱ་ཞིང་། བརྡུང་ཁར་གཎཱི་དེ་སྐྱེ་འགག་གནས་གསུམ་དང་བྲལ་བའི་སྟོང་
པ་ཉིད་ཀྱི་སྒྲ་སྒྲོག་པར་བྱེད་པའི་རང་བཞིན་དུ་མོས་ཤིང་ཆོས་ཀྱི་འཁོར་ལོ་བསྐོར་བར་
བསྐུལ་བར་དམིགས་ནས་ཕྱག་འཚལ་ཏེ། བསམ་གཏན་ལ་མཉམ་པར་བཞག་པ་
སོགས་ལ་གནོད་པ་སྤང་བའི་ཕྱིར་སྒྲ་ཅུང་ཟད་འབྱིན་བཞིན་དུ་ཕྱི་བའི་སྟངས་ཀ་བྱེད་
པའི་ཤད་ཚ་གསུམ་སྔོན་དུ་བྱས་ནས། གཅིག་ནས་བཅོ་བརྒྱད་བར་དུ་ཇེ་ཆེ་དང༌།
བཅོ་བརྒྱད་ནས་གཅིག་གི་བར་ཇེ་ཆུང་དུ་བཏང་སྟེ་སོ་དྲུག་བརྡུངས་བ་རྒྱུད་གཅིག་ཡིན་
པས་དེ་ལྟར་ཟླ་བ་ཉ་གང་བ་ལྟར་བརྡུང་བར་བྱའོ། །ལས་བརྒྱ་རྩ་གཅིག་གང་ཡང་རུང་
བ་བྱ་བའི་དོན་དུ་གཎྜི་རྡུང་བ་ནི་རྒྱུད་གཅིག་དང་ཏོག་གསུམ་མོ། །ལུགས་ཁ་ཅིག་
ལས་ལས་བྱ་བའི་དོན་དུ་གཎྜི་རྡུང་བ་ལ་ནི་རྒྱུད་གསུམ་དང་ཏོག་གཉིས་སོ་ཞེའོ། །དེ་

ལྟར་འོད་ལྡན་ལས། ལས་ཀྱི་གཎྜི་ཞེས་བྱ་བ་ནི་རྒྱུད་གསུམ་དང་ཏོག་གཉིས་སོ། །ཞེས་
གསུངས་སོ། །གཞན་ཡང་གཅིག་འཕྲོས་ལས། ལས་ཀྱི་གཎྜི་ནི་རྒྱུད་གཉིས་དང་དྲག་
པོ་གཅིག་གོ་ཞེས་ཀྱང་གསུངས་སོ། །དེ་བཞིན་དུ་ཕྲེང་རྒྱུད་ལས་ཀྱང་། གང་དུ་ལན་
གཉིས་བཏེག་པས་བརྡུང་། །དེ་ནི་གཉིས་པ་ལས་སུ་ཤེས། །ཞེས་སོ། །ཤི་བ་ལ་
ཁྱོགས་ཕྲག་པས་འདེགས་པ་ལ་སོགས་པས་རོ་དབྱུང་བའི་དོན་དུ་དགེ་འདུན་བསྡུ་
བའི་ཕྱིར་གཎྜི་རྡུང་བ་ནི་བྱི་བོ་སྟེ་རྒྱུད་ཉི་ཚེ་བརྡུང་ཞིང་མཇུག་ཏུ་ཏོག་མི་བརྡུང་བའོ། །
དཔེར་ན་ཏོག་མེད་པའི་མཆོད་རྟེན་ལ་མཆོད་རྟེན་བྱི་བོ་ཞེས་གྲགས་པ་བཞིན་ནོ། །
ལུགས་ཁ་ཅིག་ལས་ནི་ཤི་བའི་དོན་དུ་རྒྱུད་གཅིག་དང་ཏོག་གཅིག་གོ་ཞེའོ། །དེ་ལྟར་
འོད་ལྡན་ལས། ཤི་བའི་གཎྜི་ཞེས་བྱ་བ་ནི་རོ་དབྱུང་བའི་གཎྜིའོ། །ཡུ་བོ་ཞེས་བྱ་བ་ནི་
གང་ལ་རྒྱུད་གཅིག་དང་ཏོག་གཅིག་ཡོད་པ་དེ་ལྟ་བུ་དེ་ལ་བྱའོ། །ཞེས་སོ། །ཁ་ཅིག་
ལས་ཞེས་པ་འདི་རྣམས་ལ་ལུགས་ཁ་ཅིག་ལས་ཞེས་རང་འགྲེལ་དང་ཊིཀ་ལས་
གསུངས་སོ། །སྤོང་བ་པ་རྣམས་སྤོང་བ་ལ་འདུ་པའི་དོན་དུ་ནི་མཁུར་གསིལ་ལོ་ཞེས་
མཁར་གསིལ་དཀྲོལ་བས་གཎྜིའི་བྱ་བ་བྱའོ། །ལུགས་ཁ་ཅིག་ལས་སྤོང་བ་པའི་དོན་
དུ་ནི་གཎྜི་ཆུང་ངུ་ཞེའོ་ཞེས་གཎི་ཆུང་དུ་བརྡུང་ངོ་ཞེས་འབྱུང་ངོ༌། །དེ་ནི་རང་འགྲེལ་
ལས། འཁར་སིལ་ཉིད་གཎྜི་ཆུང་ངུ་ཞེས་བྱ་བར་བརྗོད་དེ་ཞེས་དང༌། ཞུ་བ་ལས།
སྤོང་བ་པའི་གཎྜི་ནི་འཁར་སིལ་ལོ། །ཞེས་གསུངས་སོ། །རྒྱལ་པོ་གསལ་རྒྱལ་གྱིས་
སངས་རྒྱས་བཅོམ་ལྡན་འདས་ལ་རྩོད་པའི་དུས་སུ་དུག་ལྔ་སོགས་དང་ནད་རིམས་
འཁྲུགས་རྩོད་སོགས་མི་ཤིས་པ་ཐམས་ཅད་ཞི་བ་དང༌། སེམས་ཅན་ཐམས་ཅད་ལ་
ཕན་པ་དང་བདེ་བ་དང་སྐྱིད་པ་འབྱུང་བ་དང་། སངས་རྒྱས་དང་ཆོས་དང་དགེ་འདུན་
སོགས་སྲུང་བའི་ཐབས་གསོལ་བ་བཏབ་པས་བཅོམ་ལྡན་ཀུན་ཏུ་སྒྲ་སྒྲོག་པའི་ཏིང་ངེ་
འཛིན་ལ་སྙོམ་པར་ཞུགས་ནས་གཎྜི་དེ་ལྟ་བུའི་ཐབས་སུ་བྱིན་གྱིས་བསླབས་ཏེ་
གསུངས་པས་ན་སེར་བ་དང་མེ་ཆུ་ལ་སོགས་པའི་གནོད་པ་བྱུང་བའི་ཚེ་གཎྜི་བརྡུང་བ་

ལ་ནི། ཅི་ཙམ་གྱིས་ཆོག་པ་སྟེ་ནམ་ཞི་བར་འགྱུར་གྱི་བར་དུ་བརྡུང་བར་བྱའོ། །འོན་
ཀྱང་གཎྜི་ཚད་དང་མི་ལྡན་པ་དང་རྒྱུ་ཤིང་ངན་པ་ལས་བྱས་པ་དང༌། རྡུང་ཡང་སྒྲ་མི་
འབྱུང་བ་དང་བག་མེད་པར་རྡུང་ན་བཀྲ་མི་ཤིས་པ་མང་པོ་འབྱུང་བས་ལག་ལེན་མ་
འཆོལ་བར་བྱ་དགོས་ཏེ། གཎྜིའི་མདོ་ལས། ཚད་མིན་ཤིང་ངན་ལས་བྱས་དང་། །
རྡུང་དང་སྒྲ་ནི་མི་འབྱུང་བའི། །སངས་རྒྱས་ཡུམ་འདི་རྡུང་ན་ནི། །ཡུལ་འཁོར་འཚེ་བ་
ངེས་པར་འབྱུང་། །གཙུག་ལག་ཁང་དུ་དགེ་འདུན་རྣམས། །དེ་བཞིན་བློ་ནི་མི་མཐུན་
དང༌། །ཉེ་བར་འཚེ་བ་འབྱུང་འགྱུར་ཞིང་། །རྣམ་པ་དུ་མར་རྩོད་པར་འགྱུར། །སོགས་
ནས། ལེགས་པར་ཡོངས་སུ་བརྟགས་ཏེ་བྱ། །ཞེས་གསུངས་པའི་ཕྱིར་རོ། །ཟན་གྱི་
ཕྱིར་འདུ་བའི་དོན་དུ་གཎཱི་དང་གཎྜི་ཆུང་ངུ་གཉིས་ཀྭ་བརྡུང་ངོ༌། །དེ་གཉིས་ཅིག་ཆར་
རམ་མཇུག་ཐོགས་སུ་བརྡུང་བར་བྱ་ཞེ་ན། བར་དུ་བཅད་དེ་བརྡུང་བར་བྱའོ། །ཅི་ཙམ་
གྱིས་བར་དུ་གཅད་ཅེ་ན། བསྐྱངས་པས་སོ་ཞེས་དང་པོར་གཎྜི་ཆུ་དུ་བརྡུངས་ཏེ་ཁང་
སྐྱོང་དང་གཙང་སྦྱོར་ལ་སོགས་པས་སངས་རྒྱས་མཆོད་པ་དང༌། ལྷུང་བཟེད་བཀྲུ་བ་
ལ་སོགས་པའི་ལས་བྱས་ནས་དེའི་འོག་ཏུ་གདུགས་ཚོད་ལ་བབ་པའི་ཚེ་གཎྜི་ཆེན་པོ་
བརྡུང་ཞིང་དགེ་འདུན་ཐམས་ཅད་ཟས་ཀྱི་ཕྱིར་འདུ་བར་བྱའོ། །དེ་ལྟ་བརྡུང་ཚུལ་སོ་
སོར་བྱ་བ་ནི་ཅིའི་ཆེད་ཡིན་པ་ཤེས་པར་བྱ་བའི་ཕྱིར་རོ། །ཤིན་ཏུ་འདུས་པ་ཆེན་པོའི་
ཚེ་གཎྜི་བརྡུངས་པས་གོ་བར་མི་འགྱུར་བ་ལྟ་ན་དུང་ཆེན་པོ་གཉིས་དུས་གཅིག་ཏུ་
བསྒྲིལ་དེ་འབུད་པར་བྱའོ། །དུང་སྦྲེལ་མ་བུས་ཀྱང་མི་འདུས་ན་དེའི་ཚེ་རྔ་བོ་ཆེ་དགུ་
སྒྲ་ཆེར་བརྡུང་ངོ༌། །ཊཱི་ཀ་ལས། སྐབས་འདི་དག་ཏུ་རྡུང་བ་ནི་དཔེ་ཙམ་དུ་ཟད་དེ།
གནས་མལ་མནོད་པ་ལ་སོགས་པའི་དོན་དག་ལ་ཡང་གཎྜི་ལ་སོགས་པ་བརྡུང་དགོས་
པའི་ཕྱིར་རོ། །ཞེས་གསུངས་སོ། །གཎྜི་རྡུང་བ་ནི་དགེ་འདུན་འདུ་བའི་ཕྱིར་སྦྲན་པ་
ཡིན་པས་གཎྜི་བརྡུངས་པར་མི་འགྲོ་བར་མི་བྱ་སྟེ། འདིར་དོན་ཅི་ཞིག་བྱུང་ཞེས་འགྲོ་
བ་ཁོ་ནར་བྱའོ། །མ་སོང་ན་ཉེས་བྱས་ཞེས་འགྲེལ་ཆུང་ལས་སོ། །གཎྜི་བརྡུངས་བ་

དེར་མི་མྱུར་བར་མི་བྱ་སྟེ། མྱུར་བ་ཁོ་ནར་འགྲོ་བར་བྱའོ། །སྤོང་བ་པ་རྣམས་ཀྱིས་
དུས་ཅི་ཙམ་གྱིས་རྐང་ལག་བཀྲུ་བ་དང་མཆོད་རྟེན་ལ་ཕྱག་བྱ་བ་དང༌། ལྷུང་བཟེད་
བཀྲུ་བ་དང་། བསོད་སྙོམས་ལ་འགྲོ་བ་ལ་སོགས་པའི་བྱ་བ་འགྲུབ་པའི་དུས་ཀྱི་ལྷག་
མ་ལུས་པ་ཙམ་ན་དཀོན་མཆོག་གསུམ་ལ་ཕྱག་འཚལ་བ་དང༌། མདོ་གདོན་པ་དང་།
བསྔོ་བའི་རྒྱུད་དེ་རྒྱུད་ཆགས་གསུམ་པ་གདོན་ཞིང་ཏིང་ངེ་འཛིན་སྒོམ་པ་ཅི་བདེར་
འཕྲོ་བཅད་ནས་བག་ཡངས་སུ་བྱའོ། །བྱ་བ་འགྲུབ་པའི་དུས་ཀྱི་ལྷག་མ་ཞེས་པ་ལུང་
གཞི་ལས། དགེ་འདུན་ལས་འཚལ་མ་ཐོབ་པ་གང་དག་ཡིན་པ་དེ་དག་ཀྱང་ཁྲུས་བྱས་
ནས་དགེ་འདུན་གྱི་ནང་དུ་འདུ་ཁོམ་པ་དང༌། བསོད་སྙོམས་པ་གང་དག་ཡིན་པ་དེ་
དག་ཀྱང་རྐང་ལག་གཉིས་བཀྲུས་ནས་གྲོང་དུ་བསོད་སྙོམས་ལ་འཇུག་ཁོམ་པར་བྱའོ། །
ཞེས་གསུངས་སོ། །སྐབས་འདིར་སྤོང་བ་པའི་ཞལ་ཏ་པས་ནི་སྤོང་བ་པ་རྣམས་ལ་ད་
ནི་ཅི་བདེར་སྤྱོད་ཅིག་ཅེས་སྐྲུན་པར་བྱ་སྟེ། འགྲེལ་ཆུང་ལས། བསམ་གཏན་དུ་ཞུགས་
པ་རྣམས་ཀྱིས་དུས་མི་རིགས་པའི་ཕྱིར་ཞེས་གསུངས་སོ། །རྒྱུད་ཆགས་གསུམ་ཞེས་
པའི་དོན་ཡང་གཞི་འགྲེལ་ལས། འགྱེས་ཁར་དཀོན་མཆོག་གསུམ་གྱི་རྒྱུད་དང་མདོ་
སྡེའི་རྒྱུད་བསྔོ་བའི་རྒྱུད་ཆགས་གསུམ་གདོན་པར་བྱའོ། །དེ་ཡང་དཔེར་ན་ཀུན་ཏུ་རྒྱུ་
དག་གི་རིལ་བའི་གཞི་ཤིང་བུ་གསུམ་ལ་བརྟེན་པ་འདྲ་བར་དམ་པའི་ཆོས་འདོན་པའི་
གཞི་ནི་རྒྱུད་ཆགས་གསུམ་པོ་འདི་ཡིན་པས་དེའི་ཕྱིར་རྒྱུད་ཆགས་གསུམ་ཞེས་བྱའོ་
ཞེས་གསུངས་སོ། །རྒྱུད་ཆགས་གསུམ་པ་གདོན་པ་དེ་ཧ་ཅང་མང་བ་དང་ཧ་ཅང་ཉུང་
བ་མིན་པར་རན་པར་བྱའོ། །དེའི་འོག་ཏུ་ཟས་ཟོས་ནས་སྤོང་བ་པའི་གནས་བརྟན་
གྱིས་ཡོན་བཤད་པར་བྱའོ། །སྦྱིན་པའི་ཚིགས་བཅད་བཀླགས་ཤིང་ཡོན་བཤད་པ་དེ་
མང་ཉུང་རན་པར་རོ། །སྤོང་བུ་པའི་ཞལ་ཏ་པ་དེ་སྟན་བཤམ་པ་ལ་སོགས་པའི་ཆེད་
དུ་སྤོང་ཁང་དུ་སྔར་འདུ་ཞིང་གདན་ཆ་བརྟུལ་བ་ལ་སོགས་པའི་ཆེད་དུ་མཇུག་ཏུ་
འགྱེས་པར་བྱའོ། །འགྱེས་ནི་སོ་སོར་བྲལ་བའམ་གྱེས་ཞེས་པའི་མ་འོངས་པའི་ཚིག་གོ །

གལ་ཏེ་ཞལ་ཏ་པ་དེ་སྔར་འདུ་མི་ཁོམ་པའམ་མཇུག་ཏུ་འགྱེས་པར་སྡོད་མི་ཁོམ་པའི་
རྐྱེན་དེ་ལྟ་བུ་བྱུང་ན་སྔར་ལྡེའུ་མིག་འགའ་ཞིག་གི་ལག་ཏུ་བཞག་གམ་ཕྱོགས་ཤིག་ཏུ་
སྦས་པ་དེ་དེས་དགེ་སློང་སྤོང་བ་པ་གཞན་དག་ལ་ལྡེའུ་མིག་མི་འདིའི་ལག་ན་ཡོད་དོ་
ཞེའམ་ཕྱོགས་འདི་ན་འདུག་གོ་ཞེས་བསྟན་པར་བྱའོ། །གསོ་སྦྱོང་གི་གཞི་ལས་ཞི་
གནས་ཀྱི་གསོ་སྦྱོང་གི་སྐབས་རྫོགས་སོ།། །། ་
གཉིས་པ་མཐུན་པའི་གསོ་སྦྱོང་ལ་གསུམ། གང་དུ་གསོ་སྦྱོང་བྱ་བའི་གནས་ཀྱི་སྐབས།
གང་དག་བྱ་བ་ཚོགས་པའི་སྐབས། ཇི་ལྟར་བྱ་བ་ཆོ་གའི་སྐབས་སོ། །དང་པོ་ལ་གསུམ།
བློ་མཐུན་པར་བྱེད་པའི་དགེ་འདུན་གྱི་གནས་དང་། མཚམས་བཅད་པའི་གནས་དང།
མཚམས་མེད་པའི་གནས་སོ། །དང་པོ་ནི། གསོ་སྦྱོང་གི་གནས་ལ་བློ་མཐུན་པར་བྱའོ། །
གནས་ཐམས་ཅད་གྲུབ་པའམ་བྱས་པའམ་ཟིན་པ་ལའོ། །ཕྱི་རོལ་ཉེ་འཁོར་འདོམ་
གང་དང་ལྡན་པའོ། །དགེ་འདུན་འདོད་ནའོ། །ལས་གཞན་གྱི་གནས་ཀྱང་དེ་ཡིན་ནོ། །
ཞེས་གསུངས་ཏེ། ལྟུང་བ་ཐུན་མོང་པ་བྱིན་རླབས་ཀྱི་ལས་མ་གཏོགས་པ་ལས་གཞན་
ཐམས་ཅད་གནས་ལ་བློ་མཐུན་དགོས་པས་གསོ་སྦྱོང་གི་གནས་ལ་གནས་དེར་གསོ་
སྦྱོང་བྱ་བར་དགེ་འདུན་པ་རྣམས་ཀྱིས་གསོལ་གཉིས་ཀྱི་ལས་ཀྱིས་བློ་མཐུན་པར་བྱའོ། །
དེ་ལྟར་བློ་མཐུན་བྱེད་པའི་དགོས་པ་ནི་གནས་དེར་ལས་བྱ་བར་དགེ་འདུན་ཐམས་
ཅད་ཐུགས་མཐུན་པ་དང་ལས་ཀྱི་གནས་སུ་ཅ་ཅོ་མི་འབྱུང་བའི་ཕྱིར་ཡིན་ལ། འདི་ནི་
མཚམས་གཞན་མིན་པས་མཚམས་བཅད་པའི་སྟེང་དུ་ཡང་ཆགས་ཤིང་འདི་མ་བྱས་
པར་ལས་གཞན་བྱས་ན་ཉེས་བྱས་སོ། །གནས་ཇི་ལྟ་བུ་ལ་བློ་མཐུན་པར་བྱ་ཞེ་ན།
གནས་ཐམས་ཅད་སྐྱེས་བུས་རྩོལ་བས་མ་བྱས་པར་རང་གྲུབ་པ་བྲག་ཕུག་ལ་སོགས་
པའམ། སྐྱེས་བུས་རྩོལ་བས་གསོ་སྦྱོང་སོགས་ཀྱི་ཆེད་དུ་གསར་དུ་བྱས་པའམ། སྐྱེས་
བུའི་རྩོལ་བས་སྔར་བྱས་ཟིན་པ་གསོ་སྦྱོང་སོགས་བྱ་རུང་གི་གནས་ཡིན་པ་ལ་བློ་
མཐུན་བྱ་བའོ། །དེ་ལ་གསུམ་ཀ་གང་ཡིན་བརྟགས་ནས་གང་ཡིན་པ་དེ་ཆོ་གའི་སྐབས་

སུ་བརྗོད་དོ། །གལ་ཏེ་དགེ་འདུན་རྣམས་ཕྱེད་གནས་གྲུབ་པ་ལ་བསྡད། ཕྱེད་གནས་
ཟིན་པ་ལྟ་བུ་ལ་བསྡད་ཅིང་དེ་གཉིས་མཚམས་ཀྱིས་མ་ཆོད་ན་གཉིས་ཀའི་མིང་སྨོས་
དགོས་ལ། གྲུབ་པའི་ནང་དུ་ཟིན་པའམ། བྱས་པ་ཡོད་པ་ལྟ་བུ་ཡིན་ན་ནང་མ་དེ་ཉིད་
ཀྱི་མིང་ནས་སྨོས་དགོས་སོ། །དེས་ན་གནས་ལ་བློ་མཐུན་བྱ་ཡུལ་སྐྱབས་ཀྱི་ཞེན་པ་
འབྱུང་རུང་དགོས་ལ། དབྱེ་ཐང་གར་གསོ་སྦྱོང་བྱེད་ན་གནས་ལ་བློ་མཐུན་མ་བྱས་པར་
གསོ་སྦྱོང་བྱེད་པར་གསུངས་སོ། །གྲུབ་བྱས་ཟིན་གསུམ་གྱི་གནས་དེའང་ཕྱི་རོལ་ཉེ་
འཁོར་འདོམ་གང་དང་ལྡན་པའོ། །དེ་ལྟར་ལས་ཀྱི་ཆོ་ག་ལས། ནང་མཚམས་དང་ཕྱི་
རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་
མཐུན་པར་བཞེད་ན། ཞེས་གསུངས་སོ། །དེས་ན་གཙུག་ལག་ཁང་ལྟ་བུའི་གནས་གང་
དུ་གསོ་སྦྱོང་སོགས་ལས་གང་རུང་བྱེད་སྐབས་གནས་ལ་བློ་མཐུན་བྱས་ཡོད་ན་གནས་
དེའི་ཉེ་འཁོར་འདོམ་གང་གི་ནང་དུ་ཁ་སྐོང་གི་ཆོས་དང་ལྡན་པའི་དགེ་སློང་ཡོད་ན་མི་
མཐུན་པ་བསྐྱེད་དོ། །ཅི་མི་འདོད་བཞིན་དུ་ཡང་བློ་མཐུན་པར་བྱའམ་ཞེ་ན། གནས་དེ་
གསོ་སྦྱོང་གི་གནས་སུ་དགེ་འདུན་བློ་མཐུན་བྱ་བར་འདོད་ན་བྱའོ། །གསོ་སྦྱོང་གི་
གནས་ཞེས་སྨོས་པས་གནས་དེར་གསོ་སྦྱོང་ལས་གཞན་པའི་ལས་མི་བྱའམ་སྙམ་ན།
དགག་དབྱེ་ལ་སོགས་པ་ལས་གཞན་གྱི་གནས་ཀྱང་བློ་མཐུན་བྱས་པའི་གསོ་སྦྱོང་གི་
གནས་དེ་ཡིན་ནོ། །དེས་ན་གནས་དེར་ལས་གཞན་བྱེད་ན་ཡང་བློ་མཐུན་གཞན་བྱ་མི་
དགོས་སོ། །བློ་མཐུན་བྱས་པ་འཇིག་རྒྱུ་ནི། མཚམས་ནང་དེ་ན་དགེ་སློང་མེད་པར་སྐྱ་
རེངས་ཤར་བ་དང༌། དེ་བཞིན་དུ་རྟེན་ཞིང་མ་ཡིན་པར་གྱུར་པ་སྟེ། རྟེན་དགེ་སློང་
ཐམས་ཅད་ཤི་བའམ་བབས་པ་སོགས་ཞིང་མ་ཡིན་པར་གྱུར་པ་དང༌། གནས་ཞིང་མ་
ཡིན་པར་གྱུར་པ་སྟེ། གནས་ཞིག་ནས་སྐྱབས་ཀྱི་ཞེན་པ་འབྱུང་རུང་མ་ཡིན་པར་གྱུར་
པ་གང་རུང་བྱུང་བའོ། །གཉིས་པ་ལ་གཉིས། ལས་ཀྱི་མཚམས་དང་། རང་བཞིན་གྱི་
མཚམས་སོ། །དང་པོ་ལ་གཉིས། མི་འདུ་བ་དགག་ཕྱིར་མཚམས་ཆེན་གཅད་པ་དང༌

འདུ་བ་ཁྱབ་ཆེས་པ་སྤོང་ཕྱིར་དཀྱིལ་འཁོར་བ་གཅད་པའོ། །དང་པོ་ལ་གཉིས།
དངོས་དང་། ཞར་བྱུང་ཆོས་གོས་དང་མི་འབྲལ་བའི་གནང་བ་སྦྱིན་པའོ། །དང་པོ་ནི།
མཚམས་གཅད་པར་བྱའོ། །དཔག་ཚད་ཕྱེད་དང་གསུམ་གྱི་མཐའ་ཚུན་ཆད་དུའོ། །
ཕྱོགས་ཕྱོགས་སུ་ཕ་བོང་དང་རྩིག་པ་དང་ཀ་བ་དང་ཤིང་ལྗོན་པ་དང་ར་བ་དང་བྱ་སྐྱིབས་
དང་ལམ་པོ་ཆེ་དང་ཁྲོན་པ་ལ་སོགས་པ་དེ་ཤེས་པའི་དགེ་སློང་རྣམས་ཀྱིས་བརྟགས་ནས་
དགེ་འདུན་གྱི་མདུན་དུ་མཚན་མ་བརྟན་པོ་བརྗོད་དེ་ལས་བྱའོ། །ཞེས་གསུངས་ཏེ། སྲ་
བ་དང་འབྲེལ་བ། མཚམས་གཞན་མིན་པ། སྔར་བཅད་ལ་མ་ཞིག་པ་མིན་པའི་གནས་
དེའི་ཕྱོགས་བཞིའི་མཚམས་འདི་ཚུན་ཆད་གནས་ཀྱི་ཁོངས་སུ་གཏོགས་ལ་ཕན་ཆད་
མི་གཏོགས་པར་གསོལ་གཉིས་ཀྱི་ལས་ཀྱིས་གཅད་པར་བྱའོ། །བཅད་པ་དེར་གསོ་
སྦྱོང་བྱའོ། །དེ་ལྟར་མཚམས་པོ་ཆེ་བཅད་པ་ན། མཚམས་དེའི་ནང་ན་ཡོད་པའི་དགེ་
སློང་ཐམས་ཅད་ལས་ལ་འདུ་དགོས་པ་དང་། གསོ་སྦྱོང་དང་དགག་དབྱེའི་ལས་ལ་
ཐམས་ཅད་འདུས་པས་ཀུན་དག་པར་འགྱུར་བ་དང༌། མི་འབྲལ་བའི་གནང་བ་ཆགས་
པ་དང༌། དབྱར་འདྲལ་བའི་ཉེས་པ་སྤང་སླ་བ་དང་། གནས་གཞན་དུ་དབྱར་གནས་
པར་ཁས་བླངས་པས་ཀྱང་སྲ་བརྐྱང་གི་ཕན་ཡོན་འཐོབ་པ་དང༌། གནས་མེད་ཀྱི་ཉེས་
པ་ཁེགས་པའི་གནས་གཅིག་ཏུ་འགྱུར་བའི་དགོས་པ་ཡོད་དོ། །འདི་ཚུན་ཆད་ནི་ལས་
ལ་འདུ་དགོས་སོ་ཞེས་ཚད་ཅི་ཙམ་དུ་མཚམས་གཅད་ཅེ་ན། དབུས་ནས་ཕྱོགས་བཞིར་
དཔག་ཚད་ཕྱེད་དང་གསུམ་གྱི་མཐའ་ཚུན་ཆད་དུ་མཚམས་གཅད་པར་བྱའོ། །དེས་
ན་མཚམས་དེའི་ཤར་ནས་ནུབ་ཀྱི་མཐའ་བར་ལྟ་བུ་མཐའ་ནས་མཐའ་བར་དཔག་ཚད་
ལྔ་ཡོད་དོ། །ཇི་ལྟར་གཅད་པར་བྱ་ཞེ་ན། མཚམས་གཅད་པར་བྱ་བའི་ས་གཞི་དེའི་
ཕྱོགས་ཕྱོགས་སུ་ཤར་དུ་ཕ་བོང་དང་རྩིག་པ་དང༌། ལྷོར་ཀ་བ་དང་། ཤིང་ལྗོན་པ་
དང༌། ནུབ་ཏུ་ར་བ་དང༌། བྱ་སྐྱིབས་ཏེ་བྲག་ཕུག་གམ་ས་ཕུག་གི་བྱབ་དང། བྱང་དུ་
ལམ་པོ་ཆེ་དང༌། ཁྲོན་པ་ལ་སོགས་པ་དེ་ཤེས་པའི་དགེ་སློང་གཉུག་མར་གནས་པ་

རྣམས་ཀྱིས་བརྟགས་ནས་དགེ་འདུན་གྱི་མདུན་དུ་ཕ་བོང་ལ་སོགས་པའི་མཚན་མ་
བརྟན་པོ་ཡུན་རིང་དུ་གནས་པ་བརྗོད་དེ་དེའི་འོག་ཏུ་མཚམས་གཅད་པའི་ཕྱིར་གསོལ་
གཉིས་ཀྱི་ལས་བྱའོ། །ཤར་ཕྱོགས་སུ་ཕ་བོང་དང་རྩིག་པ་ཞེས་སོགས་ཀྱི་མཚན་མ་དེ་
དག་གིས་མཚན་མི་བརྟན་པོ་གཞན་དག་མཚོན་པ་ཡིན་ནོ། །གཉིས་པ་ནི། དེར་གནང་
བ་བྱས་ན་ཆོས་གོས་དག་དང་འབྲལ་བར་མི་འགྱུར་རོ། །དེ་བྱའོ། །ཞེས་གསུངས་ཏེ།
མཚམས་བཅད་པའི་གནས་དེར་ཆོས་གོས་གསུམ་དང་མི་འབྲལ་བའི་གནང་བ་བྱས་
ན་མཚམས་པོ་ཆེའི་ནང་དུ་དགེ་སློང་རྣམས་ཀྱི་ཆོས་གོས་དག་དང་འབྲལ་བར་མི་
འགྱུར་རོ། །དེས་ན་མཚམས་བཅད་པ་ཙམ་གྱིས་འབྲལ་བར་མི་འགྱུར་བ་ནི་མ་ཡིན་ནོ། །
གནས་དེར་ཆོས་གོས་དང་མི་འབྲལ་བའི་གནང་བ་དེ་དགེ་འདུན་གྱིས་གསོལ་གཉིས་
ཀྱི་ལས་ཀྱིས་སྦྱིན་པར་བྱའོ། །མཚམས་བུ་ཆུང་བཅད་པར་ཡང་ཆོས་གོས་དང་མི་
འབྲལ་བའི་གནང་བ་བྱས་ན་འབྲལ་བར་མི་འགྱུར་རོ། །འདི་རྒས་པ་དང་ནད་པ་ཁོ་ན་
ལ་མིན་གྱི་དགེ་སློང་ཆོས་གོས་ཁྱེར་བས་སྐྱོ་བར་འགྱུར་བ་ཀུན་ལ་གནང་བ་ཡིན་ནོ། །
མི་འབྲལ་བའི་གནང་བ་དེ་འཇིག་པའི་རྒྱུ་ནི་མཚམས་ནང་དེ་ན་དགེ་སློང་མེད་པར་སྐྱ་
རེངས་ཤར་བ་སོགས་མཚམས་འཇིག་པའི་རྒྱུ་ཀུན་ཀྱིས་འཇིག་སྟེ། འདིའི་རྟེན་ཞིག་
པའི་ཕྱིར་རོ། །གཉིས་པ་ནི། ཐམས་ཅད་ཀྱི་ཆེད་དུ་དཀྱིལ་འཁོར་བར་བློ་མཐུན་པར་
བྱའོ། །སྔ་མ་བག་ཡངས་སུ་མ་བྱས་པར་གཅད་པ་གཞན་མི་ཆགས་སོ། །མཚམས་
དག་དགྲོལ་བར་བྱའོ། །ཚིག་གཅིག་གིས་མཚམས་གཉིས་གཅད་པ་དང་དགྲོལ་དུ་རུང་
ངོ༌། །ཞེས་གསུངས་ཏེ། གསོ་སྦྱོང་འབའ་ཞིག་གི་ཆེད་དུ་མ་ཟད་འདུལ་བ་དང་ལྡན་
པའི་ལས་ཐམས་ཅད་ཀྱི་ཆེད་དུ་མཚམས་ཆུང་དུ་དཀྱིལ་འཁོར་བར་གཅད་པར་
གསོལ་གཉིས་ཀྱི་ལས་ཀྱིས་བློ་མཐུན་པར་བྱའོ། །རོང་པའི་ཕྲེང་ཊིཀ་ལས། གསོལ་
བ་དང་བཞིའི་ལས་ཀྱིས་མཚམཾས་བུ་ཆུང་དུ་བཅིངས་ནས་ཀྱང་ཞེས་མཚམས་བུ་ཆུང་
གསོལ་བཞིའི་ལས་ཀྱིས་གཅད་པར་བཤད་ཀྱང་། འདིའི་ཐད་ཀྱི་ལུང་གཞི་དང་ཤ་ཏཾ་

ལས་མཚམས་བུ་ཆུང་གསོལ་གཉིས་ཀྱི་ལས་ཀྱིས་གཅད་པར་གསུངས་པ་དང༌ །
མཚམས་ཆེ་ཆུང་གཉིས་ཀ་དུས་གཅིག་ཏུ་གསོལ་གཉིས་ཀྱི་ལས་གཅིག་གིས་གཅད་པ་
ཡོད་པར་གསུངས་སོ། །དཀྱིལ་འཁོར་བའི་ཚད་ལ་བཞེད་པ་མི་མཐུན་པ་མང་དུ་ཡོད་
ཀྱང་གདིང་བ་བཞི་བཅུ་བསྒྲུབ་བྱ་ཡུལ་དང་བཅས་པ་ཤོང་བ་ཆེ་ཚད་དེ། ལུང་ཞུ་བ་
ལས། དཀྱིལ་འཁོར་གང་དུ་གྲངས་བཞི་བཅུ་བསྒོ་བ་ཤོང་བའོ། །ཞེས་གསུངས་ཤིང་།
གནས་ཀྱི་ཚད་དེ་ཙམ་ཞིག་ཏུ་དགེ་སློང་མའི་དབྱུང་བ་བྱེད་ན་ཡང་དགེ་སློང་ཕ་མ་བཞི་
བཅུ་བསྒྲུབ་བྱ་ཡུལ་དང་བཅས་པ་ཤོང་བར་འགྱུར་བས་རིགས་པས་ཀྱང་འཐད་དོ། །
ཆུང་ཚད་ནི་སྔ་རབས་ཀྱི་འདུལ་འཛིན་འགས་གདིང་བ་བཞི་བསྒྲུབ་བྱ་དང་བཅས་པ་
ཤོང་བར་འདོད་པ་དེ་འཐད་པའི་ཕྱོགས་ཏེ། འདི་ལུང་ལས་གསལ་ཁ་མེད་ཀྱང་དགེ་
འདུན་གྱི་གྲངས་ཀྱི་མ་མཐའ་དགེ་སློང་བཞིའི་ཚོགས་ཀྱིས་ལས་བྱེད་ན་བསྒྲུབ་བྱ་ཡུལ་
དང་བཅས་པ་ཤོང་བས་རིགས་པས་འཐད་དོ། །གདིང་བ་བཞི་བཅུ་བསྒྲུབ་བྱ་དང་
བཅས་ཤོང་བ་ཆུང་ཚད་དུ་བཤད་པ་ཡོད་ཀྱང་། དེ་ལྟ་ན་དེ་མི་ཤོང་བའི་གནས་ཆུང་
ངུར་ལས་གང་རུང་བྱེད་པ་ལ་དཀྱིལ་འཁོར་བར་བློ་མཐུན་བྱེད་པ་མེད་པར་འགྱུར་
བས་མི་འཐད་དོ། །དཀྱིལ་འཁོར་བར་གཅོད་པའི་དགོས་པ་ནི་དགེ་སློང་རྣམས་ཀྱི་
དགེ་བ་གཞན་ཉམས་པར་འགྱུར་བ་སྤང་བ་སྟེ། ལུང་གི་གླེང་གཞི་ལས། དགེ་སློང་
རྣམས་བཞིའི་ཚོགས་ཀྱིས་ལས་བྱ་བ་ལ་སོགས་པ་ལ་མཚམས་པོ་ཆེ་དེ་ན་ཡོད་པའི་
དགེ་འདུན་ཐམས་ཅད་སྡུད་པར་བྱེད་པ་ན། དགེ་སློང་རྣམས་ཀྱི་དགེ་བའི་ཕྱོགས་
ཉམས་པར་འགྱུར་བ་ལ་བརྟེན་ནས། དཀྱིལ་འཁོར་བར་གཅད་པར་བྱའོ། །ཞེས་
གསུངས་པའི་ཕྱིར་རོ། །དེ་བཞིན་དུ་རང་བཞིན་གྱི་མཚམས་གཙུག་ལག་ཁང་ལྟ་བུའི་
ནང་ནས་དཀྱིལ་འཁོར་བ་བཅད་ན་དགེ་སློང་གང་གཙུག་ལག་ཁང་གི་ནང་ན་ཡོད་ཀྱང་
དཀྱིལ་འཁོར་བའི་ཕྱི་རོལ་ཡིན་ན་དེ་མ་འདུས་ཤིང་འདུན་པ་མ་ཕུལ་ཡང་ལས་ལ་མི་
མཐུན་པ་མི་སྐྱེད་དེ། ལས་མཚམས་བཅད་པས་ལས་ལ་འདུ་དགོས་པ་ལ་ལྟོས་པའི་

"
རྩིག་མཚམས་ཞིག་པའི་ཕྱིར་ཏེ། ལུང་ཞུ་བ་ལས། བཙུན་པ་མཚམས་བཀུམ་པས་
མཚམས་གྲོལ་བར་འགྱུར་བ་མཆིས་སམ། ཨུ་པཱ་ལི་ཡོད་དེ། ལས་ཀྱི་མཚམས་བཅད་
ན་རྩིག་པའི་མཚམས་གྲོལ་བ་ཞེས་བྱའོ་ཞེས་གསུངས་པའི་ཕྱིར་རོ། །སྔ་མ་མཚམས་
པོ་ཆེ་བཅད་པ་དེ་དགྲོལ་ཞིང་བག་ཡངས་སུ་མུ་བྱས་པར་ཕྱོགས་དེ་ཉིད་དུ་གཅུད་པ་
གཞུན་མཚམས་བུ་ཆུང་མི་ཆགས་སོ། །དེ་ཕྱིར་མཚམས་བུ་ཆུང་གཅོད་པར་འདོད་ན་
སྔར་བཅད་པའི་མཚམས་པོ་ཆེ་དགུ་གསོལ་བཞིའི་ལས་ཀྱིས་དགྲོལ་བར་བྱའོ། །
མཚམས་བུ་ཆུང་བཅད་ནས་སླར་མཚམས་པོ་ཆེ་གཅད་དོ། །དེ་ལྟར་མཚམས་བུ་ཆུང་
བཅད་རྗེས་སུ་སླར་མཚམས་པོ་ཆེ་གཅོད་པ་ན་དེའི་ལས་ལ་མཚམས་ནང་གི་དགེ་སློང་
ཐམས་ཅད་འདུ་དགོས་ན་མཚམས་བུ་ཆུང་བཅད་པའི་དགོས་པ་མི་འགྲུབ་པས།
མཚམས་པོ་ཆེ་གཅོད་པའི་ལས་ལ་ཐམས་ཅད་འདུ་དགོས་པར་གསུངས་པ་ནི་དེ་ཐོག་
མར་གཅོད་པའི་སྐབས་ཀྱི་དབང་དུ་བྱས་པ་ཡིན་ནམ་དཔྱད་ཅེས་མཁས་པ་འགས་
གསུངས་ཀྱང་། མཚམས་བུ་ཆུང་བཅད་རྗེས་སླར་མཚམས་པོ་ཆེ་གཅོད་སྐབས་སུ་ཡང་
ཀརྨ་ཤ་ཏཾ་ལས་། མཚམས་གཅད་པ་ལ་ནི་འདུན་པ་འབུལ་བས་དེ་དང་མཐུན་པ་མི་
འགྲུབ་སྟེ། མཚམས་དེར་གཏོགས་པའི་དགེ་སློང་ཐམས་ཅད་ལས་ཀྱི་གནས་དེར་འདུ་
བར་བྱའོ་ཞེས་གསུངས་སོ། །དེ་ལ་མཚམས་ཆེ་ཆུང་དང་དཀྱིལ་འཁོར་བ་ཞེས་པ་ནི་
དཔག་ཚད་ཕྱེད་དང་གསུམ་ནས་བཅད་པ་ནི་མཚམས་པོ་ཆེ་དང་། དཔག་ཚད་ཕྱེད་
དང་གསུམ་བས་ནི་ཆུང་ཞིང་དཀྱིལ་འཁོར་བས་ཆེ་བའི་མཚམས་བཅད་པ་ནི་མཚམས་
བུ་ཆུང་ཡིན་ལ་དཀྱིལ་འཁོར་བ་མ་ཡིན་པ་དང་། གདིང་བ་བཞི་བཅུ་བསྒྲུབ་བྱ་ཡུལ་
དང་བཅས་པ་ཤོང་བ་མན་ཆད་ནས་གདིང་བ་བཞི་བསྒྲུབ་བྱ་ཡུལ་དང་བཅས་པ་ཤོང་
བ་ཡན་ཆད་ཀྱི་མཚམས་བཅད་པ་ནི་མཚམས་བུ་ཆུང་ཡང་ཡིན་ལ་དཀྱིལ་འཁོར་བ་
ཡང་ཡིན་ནོ། །དེས་ན་དཀྱིལ་འཁོར་བ་ཡིན་པ་ལ་མཚམས་བུ་ཆུང་ཡིན་པས་ཁྱབ་ཅིང་།
མཚམས་བུ་ཆུང་ཡིན་པ་ལ་དཀྱིལ་འཁོར་བ་ཡིན་པས་མ་ཁྱབ་བོ། །མཚམས་ཆེ་ཆུང་

གཉིས་ཀར་དགེ་འདུན་བཀོད་དེ་དགེ་སློང་ལས་བྱེད་པ་མཚམས་གཉིས་ཀར་ནོན་པའི་
ཤིང་ངམ་རེ་ལྡེ་ལྟ་བུའི་སྟེང་དུ་འདུག་སྟེ་གསོལ་བ་དང་གཉིས་ཀྱི་ལས་དང་གསོལ་བ་
དང་བཞིའི་ལས་ཀྱིས་རིམ་བཞིན་ཚིག་གཅིག་གིས་མཚམས་ཆེ་ཆུང་གཉིས་ཅིག་ཆར་
གཅད་པ་དང་ཅིག་ཆར་དགྲོལ་དུ་རུང་ངོ༌། །དེ་ལྟར་གཞི་འགྲེལ་ལས། མཚམས་ཆེན་
པོ་དང་མཚམས་བུ་ཆུང་གཉིས་ལཾས་བྱེད་པ་གཅིག་གིས་གསོལ་བ་གཅིག་དང་། ལས་
བརྗོད་པ་གཅིག་གིས་མཚམས་ཅིག་ཆར་དགྲོལ་དུ་ཡང་རུང་ལ། ཅིག་ཆར་གཅད་དུ་
ཡང་རུང་བར་སྟོན་ནོ། །ཞེས་གསུངས་སོ། །ལས་བྱེད་པ་པོས་མཚམས་གཉིས་ཀའི་
དགེ་འདུན་གྱི་ཁ་སྐོང་དུའང་རུང་སྟེ། གླེང་གཞིར། བཙུན་པ་ལས་བགྱིད་པ་གཅིག་
གིས་ལས་ཀྱི་ཚིག་ཀྱང་གཅིག་གསོལ་བ་ཡང་གཅིག་གིས་གནས་བཞིར་སྡེ་བཞི་ལ་
ལས་བགྱིར་རུང་ངམ། ཨུ་པཱ་ལི་རུང་སྟེ་གནས་བཞིར་དགེ་སློང་གསུམ་གསུམ་གནས་
ལ་གསོལ་བ་དང་ལས་ཀྱང་མངོན་དུ་གྱུར་ལ། གསོལ་བ་བྱེད་པའི་དགེ་སློང་གིས་
གནས་བཞིའི་མཚམས་སུ་སབ་མོའམ་རེ་ལྡེའམ་ཁྲིའམ་གཞན་དག་ཀྱང་རུང་སྟེ། དེས་
མནན་ཏེ་དེའི་སྟེང་དུ་འདུག་ནས་ལས་བྱའོ། །ལས་བྱེད་པ་དེ་ཉིད་དེ་དག་གི་གྲངས་
སུ་སྐོང་བའོ། །ཞེས་གསུངས་པའི་ཕྱིར་རོ། །གཉིས་པ་རང་བཞིན་གྱི་མཚམས་ནི།
མཚམས་མ་བཅད་པའི་གནས་སུ་ནི་ལས་ལ་རྩིག་པ་མཚམས་ཡིན་ནོ། །ཝ་ཁ་ནས་ཆུ་
འཛག་པ་གང་དུ་འབབ་པ་ཡང་ངོ༌། །གྲོང་ལ་ནི་ཉེ་འཁོར་གྱི་མཐའ་ཚུན་ཆད་དོ། །ཞེས་
གསུངས་ཏེ། ལས་ཀྱི་མཚམས་མ་བཅུད་པའི་གནས་སུ་ནི་ལས་བརྒྱ་རྩ་གཅིག་པོར་
མ་ཟད་ཀྱི། འདུལ་བ་དང་ལྡན་པའི་ལས་དབྱར་གནས་པིར་ཁས་བླངས་པ་དང་། རྙེད་
པ་བགོ་བ་དང༌། ཤི་བའི་ཡོ་བྱད་བྱིན་གྱིས་བརླབ་པ་ཡན་ཆད་ཀྱི་ལས་ལ་གཙུག་ལག་
ཁང་གི་ལྕགས་རི་ལྟ་བུའི་རྩིག་པ་མཚམས་ཡིན་ནོ། །དེས་ན་རྩིག་པ་དེའི་ཕྱི་རོལ་ཉེ་
འཁོར་འདོམ་གང་གི་ནང་ན་གནས་པའི་དགེ་སློང་དག་གིས་ཀྱང་གནས་དེར་མ་འདུས་
པའི་མི་མཐུན་པ་མི་སྐྱེད་དོ། །ལས་ལ་ཞེས་སྨོས་པ་ནི་ཆོས་གོས་དང་འབྲལ་བ་ལ་ནི་

རྩིག་པའི་ཕྱི་རོལ་ཉེ་འཁོར་ཡང་མཚམས་ཀྱི་ཁོངས་སུ་གཏོགས་པས་དེ་བསལ་བའི་
ཕྱིར་ཞེས་རང་འགྲེལ་སོགས་ལས་དོན་དེ་ལྟར་བཤད་དོ། །འོ་ན་ཕྱི་མཐའ་ནས་ལྕགས་
རིས་བསྐོར་ཞིང་ནང་ན་གཙུག་ལག་ཁང་དང་གྲྭ་ཁང་མང་པོ་ཡོད་པ་ལྟ་བུ་ལ། དེའི་
གཙུག་ལག་ཁང་ངམ་གྲྭ་ཁང་གང་རུང་དུ་གསོ་སྦྱོང་དང་བསྙེན་པར་རྫོགས་པ་ལ་
སོགས་པའི་ལས་གང་རུང་བྱེད་པ་ལ། ལྕགས་རི་དང་། གཙུག་ལག་ཁང་སོགས་ཀྱི་
རྩིག་པ་གཉིས་གང་གི་མཚམས་བྱེད་དགོས་པ་ཡིན། གང་ཚུན་ཆད་མ་འདུས་སམ་
འདུན་པ་མ་ཕུལ་ན་མི་མཐུན་པ་བསྐྱེད་ཅེ་ན། དེ་ནི་ཕྱི་རོལ་ལྕགས་རི་ཡོད་ན་དེ་དང་།
མེད་ན་རྩིག་མཚམས་ནས་གཟུང་དགོས་པ་འདྲའོ། །དེས་ན་མཚམས་ནང་དེའི་ཁང་པ་
ཕན་ཚུན་དང་། འོག་ཁང་དང་སྟེང་གི་རིམ་པ་རྣམས་མཚམས་གཅིག་ཏུ་གཏོགས་ཤིང་
དེ་དག་ཏུ་ལས་སོ་སོར་བྱེད་པ་རྣམས་ཀྱིས་ཕན་ཚུན་འདུན་པ་འབུལ་དགོས་པར་ལས་
ཆོག་རྣམ་རྒྱལ་གསེར་མདོག་སོགས་སུ་གསུངས་པས་ན། ཕྱི་ལྕགས་རི་གཅིག་གིས་
བསྐོར་བའི་གནས་ཁང་གཉིས་ཀྱི་ནང་དུ་དགེ་འདུན་སྡེ་གཉིས་ཀྱིས་དུས་གཅིག་ཏུ་
ལས་སོ་སོར་བྱེད་པའམ། གཙུག་ལག་ཁང་ལྟ་བུའི་སྟེང་ཁང་དུ་བསྙེན་རྫོགས་ཀྱི་ལས་
བྱེད་ཅིང་། འོག་ཁང་དུ་གསོ་སྦྱོང་བྱེད་པ་ལྟ་བུ་ལ་ཕན་ཚུན་འདུན་པ་མ་ཕུལ་ན་མ་
འདུས་པའི་མི་མཐུན་པ་སྐྱེད་དོ། །རྩིག་པ་མེད་པ་ལ་མཚམས་ཀྱི་ཚད་ཅི་ཙམ་ཞེ་ན།
རྩིག་པ་མེད་པ་ཕྱོགས་བཞི་ཀ་བས་བཏེག་པ་རྒྱ་ཕུབ་འདྲ་བའི་ལྡིང་ཁང་དུ་ལས་བྱེད་ན་
ཝ་ཁ་ནས་ཆུ་འཛག་པ་གང་དུ་འབབ་པ་ཚུན་ཆད་ཡང་ངོ་སྟེ་ལས་ལ་མཚམས་ཡིན་ནོ་
ཞེས་སྔ་མར་སྦྱར་རོ། །གྲོང་དུ་གསོ་སྦྱོང་ལ་སོགས་པའི་ལས་བྱེད་ན། གྲོང་ལུ་ནི་སྔར་
འབྲལ་སྤང་གི་སྐབས་སུ་བསྟན་པའི་གྲོང་གི་ཉེ་འཁོར་གྱི་མཐའ་ཚུན་ཆད་ལས་ཀྱི་
མཚམས་ཉིད་དོ། །གསུམ་པ་མཚམས་མེད་པོའི་གནས་ནི། དགོན་པ་ལ་ནི་ཕྱོགས་
ཕྱོགས་སུ་རྒྱང་གྲགས་ཀྱི་མཐའ་ཚུན་ཆད་དོ། །ཞེས་གསུངས་ཏེ། ལུས་ངག་གིས་
བསྒྲུབས་པའི་མཚམས་གང་ཡང་མེད་པའི་དགོན་པ་ལ་ནི་བར་མཚམས་གཞན་གྱིས་

མ་ཆོད་ན་དབུས་ནས་ཕྱོགས་ཕྱོགས་སུ་རྒྱང་གྲགས་ཀྱི་མཐའ་ཚུན་ཆད་ལས་ལ་
མཚམས་ཉིད་དོ། །ཕྱོགས་གཉིས་བསྡོམས་པ་ནི་སྤྱིར་རྒྱང་གྲགས་གཉིས་ཀྱི་སྲིད་
མཚམས་ཡིན་ནོ་ཞེས་ཊཱི་ཀ་ལས་སོ། །གསོ་སྦྱོང་གི་གཞི་ལས་མཐུན་པའི་གསོ་སྦྱོང་
གི་གནས་ཀྱི་སྐབས་རྫོགས་སོ། །གཉིས་པ་ཚོགས་པའི་སྐབས་ལ་བཞི། མཐུན་པ་
སྒྲུབ་པའི་ཆོ་ག་དང༌། མི་མཐུན་པ་སྤང་བ་དང་། མི་མཐུན་པའི་མཚན་ཉིད་ཉེས་པ་དང་
བཅས་པ་དང༌། མཐུན་པ་སྒྲུབ་པའི་བྱ་བ་གཞན་བསྟན་པའོ། །དང་པོ་ལ་གཉིས།
འདུན་པ་འབུལ་བ་དོགས་གཅོད་དང་བཅས་པ་དང་། ཡོངས་དག་འབུལ་བ་བསླབ་བྱ་
དང་བཅས་པའོ། །དང་པོ་ནི། འདུན་པ་འབུལ་བ་ལས་དེ་དང་མཐུན་པ་འགྲུབ་བོ། །
མཚམས་གཅད་པ་ལ་ནི་མི་འགྲུབ་བོ། །བསླབ་པ་བྱིན་པ་ལས་དེ་བླང་དུ་རུང་ངོ་། །དེ་
ལ་དགེ་སློང་གི་འདུ་ཤེས་ཉེ་བར་བཞག་པ་ལའོ། །དབུལ་དུ་མི་རུང་ངོ་། །སྨྱོས་པའི་
གནང་བ་ཐོབ་པས་ནི་མི་མཐུན་པ་ཉིད་དུ་མི་འགྱུར་རོ། །ཞེས་གསུངས་ཏེ། ལས་ལ་
མཐུན་པ་འགྲུབ་པ་ལ་ལུས་ཀྱིས་ལས་གྲལ་དུ་འདུས་པ་ངེས་པར་དགོས་སམ་ཞེ་ན།
དགེ་འདུན་གྱི་ལས་དེ་ལ་འདུན་པ་འབུལ་བ་ལས། འདུན་པ་འབུལ་བའི་གང་ཟག་དེ།
ལས་བྱེད་པའི་དགེ་འདུན་དེ་དང་ལས་ལ་མཐུན་པ་འགྲུབ་བོ། །དེ་ཡང་འདུན་པ་བླང་
ཡུལ་ནི། ཆོས་བརྒྱད་ལྡན་ཞིག་དགོས་ཏེ། འདུན་པ་བླང་ཡུལ་མཚམས་གནས་ཁ་སྐོང་
འོས། །ལུས་སམ་འདུན་པས་མ་འདུས་ཤེས་སམ་འཕྲིག །སྨྱོས་གནང་མ་ཐོབ་མི་
མཐུན་ལས་བྱེད་མིན། །དངོས་སུ་གྲངས་ཀྱི་ཁ་སྐོང་བྱེད་མིན་ཞིང་། །དངོས་སུ་མི་
འདུའི་རྐྱེན་ལྡན་ཆོས་བརྒྱད་ལྡན། །ཞེས་གཟུང་ངོ༌། །དེ་ལ་དང་པོ་ལེན་པ་པོས་དྲི་བ་ནི།
དགེ་འདུན་གྱི་ཕྲིན་ལས་ལགས་ན་དེ་ལ་ཚེ་དང་ལྡན་པ་འདུན་པ་འབུལ་ལམ་ཞེས་དྲི་
ཞིང་། དེ་ནས་འདུན་པ་འབུལ་པ་པོས་མཆིལ་ལྷམ་གཉིས་ཕུད་ནས་བླ་གོས་ཕྲག་པ་
གཅིག་ཏུ་བྱས་ཏེ། རྒན་པ་ལ་ཕྱག་འཚལ་ནས་ཙོག་ཙོག་པོར་འདུག་སྟེ། ཐལ་མོ་སྦྱར་
ནས་འདི་སྐད་ཅེས་བརྗོད་པར་བྱའོ། །བཙུན་པ་དགོངས་སུ་གསོལ། དེང་དགེ་འདུན་

གྱི་གསོ་སྦྱོང་བཅོ་ལྔ་པ་ལགས་ལ། བདག་དགེ་སློང་བྲོ་འཚལ་བ་སྡུག་བསྔལ་བ་བྲོ་
ཚབས་ཆེ་བ་མིང་འདི་ཞེས་བགྱི་བའི་གསོ་སྦྱོང་ཡང་བཅོ་ལྔ་པ་ལགས་ཏེ། བདག་དགེ་
སློང་བྲོ་འཚལ་བ་སྡུག་བསྔལ་བ་བྲོ་ཚབས་ཆེ་བ་མིང་འདི་ཞེས་བགྱི་བ་དགེ་འདུན་
ཆོས་བཞིན་དུ་མཛད་པ་ལ་འདུན་པ་འབུལ་ལོ། །འདུན་པ་ཡང་བརྗོད་དོ། །བརྗོད་
པར་ཡང་རིག་པར་བགྱིད་དོ། །ཞེས་ལན་གསུམ་བརྗོད་པའོ། །ལས་གཞན་ལ་གསོ་
སྦྱོང་བཅོ་ལྔ་པ་ཞེས་པའི་ཚབ་ཏུ་དགག་དབྱེ་བཅོ་ལྔ་པ་ལགས་ཏེ་ཞེས་བརྗོད་པ་སོགས་
རིགས་པས་དཔག་ལ་ཤེས་པར་བྱའོ། །ཐམས་ཅད་དུ་འགྲུབ་བམ་ཞེ་ན། མཚམས་
གཅད་པ་ཉིད་ཀྱི་ལས་ལ་ནི་ནད་པ་ཡན་ཆད་དངོས་སུ་འདུ་དགོས་ཀྱི་འདུན་པ་འབུལ་
བས་ལས་དེ་དང་མཐུན་པ་མི་འགྲུབ་བོ། །མཚམས་གཅད་པའི་ལས་ལ་འདུན་པ་ཕུལ་
བས་མི་འགྲུབ་པའི་རྒྱུ་མཚན་ནི་བཅས་པའི་དབང་གིས་ཏེ། དེ་ལྟར་འཆའ་བ་ནི་
མཚམས་གཅད་པ་འདི་ས་ཐག་འདི་ཙམ་ནས་འདུ་དགོས་ཀྱི་ས་མཚམས་འཛིན་པ་
ཡིན་ལ། ལས་དེ་ལ་དངོས་སུ་འདུས་ན་ས་མཚམས་འདི་ཙམ་ནས་འདུ་དགོས་མི་
དགོས་ཀྱི་ཚད་དེ་དངོས་སུ་ཤེས་པར་འགྱུར་གྱི། འདུན་པ་ཕུལ་ཏེ་དངོས་སུ་མ་འདུས་
ན་ཚད་དེ་ཉིད་དངོས་སུ་ཤེས་པར་མི་འགྱུར་བའི་ཕྱིར་རོ། །ཁ་སྐོང་བར་འོས་པ་ཁོ་ན་
ལ་འདུན་པ་བླང་ངམ་ཞེ་ན། བསླབ་པ་བྱིན་པ་ལས་འདུན་པ་དེ་བླང་དུ་རུང་ངོ༌། །ཁ་
སྐོང་བར་མི་འོས་པ་དེས་མ་འདུས་པའི་མི་མཐུན་པ་མི་སྐྱེད་པས་མ་བླངས་ཀྱང་ཆོག་
པས་རུང་ངོ་ཞེས་སྨོས་པའོ། །སུ་ལ་རུང་ཞེ་ན། དགེ་སློང་གང་གིས་བསླབ་པ་བྱིན་པ་དེ་
ལ་དགེ་སློང་གི་འདུ་ཤེས་ཉེ་བར་བཞག་པ་ལ་དེ་ལས་འདུན་པ་བླང་དུ་རུང་བའོ་། །
དགེ་སློང་མ་ཡིན་སྙམ་དུ་བསམས་ན་འདུན་པ་བླང་བར་མི་ཆུད་པར་གསུངས་སོ། །
རིན་ཕྲེང་ལས། དགེ་སློང་གི་འདུ་ཤེས་བཞག་པའི་དོན་ནི། ལྟུང་བ་བྱུང་ནས་ཕྱིར་
འཆོས་པ་ཡང་མཁས་པ་སོགས་ཡིན་ནོ་སྙམ་དུ་འདུ་ཤེས་པ་ཡིན་གྱི། རང་བཞིན་དུ་
གནས་པར་ཤེས་པ་ནི་མ་ཡིན་ནོ་ཞེས་བཤད་དོ། །བསླབ་བྱིན་དེ་ལ་འདུན་པ་དབུལ་

དུ་རུང་ངམ་ཞེ་ན། དགེ་སློང་རང་བཞིན་དུ་གནས་པས་བསླབ་པ་བྱིན་པ་དེ་ལ་དབུལ་
དུ་མི་རུང་ལ་འདུན་པ་བླངས་པ་དེ་ལ་བརྗོད་དུ་ཡང་མི་རུང་ངོ༌། །ཊི་ཀ་ལས། གཞན་
ལཾ་བརྗོད་པ་དེས་ཐོས་པ་ལ་ནི་ཉེས་པ་མེད་དོ། །ཡོངས་སུ་དག་པ་དང་དགག་དབྱེ་ལ་
ཡང་དེ་བཞིན་ནོ། །ཞེས་སོ། །དེས་དགྲ་བཅོམ་འཐོབ་ན་ནི་རུང་ངོ༌། །མཚམས་ནང་དེ་
ན་ཡོད་པའི་དགེ་སློང་ཞིག་སྨོས་ནས་རེས་གསོ་སྦྱོང་ལ་འདུ། རེས་གསོ་སྦྱོང་ལ་མི་འདུ་
བ་ཞིག་ཏུ་གྱུར་ན། དེ་ལ་ལས་བྱེད་པ་པོས། དགེ་འདུན་བཙུན་པ་རྣམས་གསན་དུ་
གསོལ། དགེ་སློང་མིང་འདི་ཞེས་པ་སྒྲེན་མོར་བྱུང་ནས་སྨྱོས་ཤིང་སེམས་འཁྲུགས་ཏེ་
སོགས་བརྗོད་པའི་གསོལ་གཉིས་ཀྱི་ལས་ཀྱིས་དགེ་འདུན་གྱིས་སྨྱོས་པའི་གནང་བ་
ཐོབ་པས་ནི་མཚམས་གཅིག་ཡིན་ཡང་ལས་དེ་ལ་མ་འདུས་ཤིང་འདུན་པ་མ་བླངས་
ཀྱང་མ་འདུས་པའི་མི་མཐུན་པ་ཉིད་དུ་མི་འགྱུར་རོ། །སྨྱོས་པའི་གནང་བ་བྱིན་པའི་
དབང་གིས་བག་ཡངས་སུ་བྱས་པའི་ཕྱིར་རོ། །གཉིས་པ་ནི། ཡོངས་སུ་དག་པ་ཕུལ་བ་
དང་ཡང་གཅིག་པ་ཉིད་དོ། །གསོ་སྦྱོང་དང་དགག་དབྱེ་ལའོ། །དེ་ཕུལ་བས་སོ། །དེ་
བཞིན་དུ་དེ་གཉིས་ལ་བྱའོ། །ཆོ་ག་དེ་མནོད་པར་བྱའོ། །ཚོགས་ཐ་དད་པས་འདུན་པ་
ལ་སོགས་པས་མཐུན་པར་བྱས་ཏེ་ལས་བྱེད་པ་ལ་མི་རུང་བ་མེད་དོ། །བརྗོད་པར་བྱ་
བ་རྩོམ་པ་འདྲ་བ་རྣམས་ཅིག་ཆར་བརྗོད་པ་ལ་ཡང་ངོ༌། །གཅིག་གིས་དུ་མའི་དེ་དག་
ལེན་པ་ལ་ཡང་མེད་དོ། །འདི་ལ་བརྗོད་ནུས་པའི་ཚིག་གིས་གཟུང་ངོ་། །མི་ནུས་ན་དེ་
དག་འབུལ་བ་གང་ཡང་རུང་བས་འགྲུབ་བོ། །ལུས་ཀྱིས་ཀྱང་ངོ་། །ཇི་ལྟར་ཡང་མི་
ནུས་ན་ཡང་ན་དགེ་འདུན་དེར་འགྲོ་བར་བྱའོ། །ཡང་ན་དེ་ཁྲིས་བླང་བར་བྱའོ། །དེ་
བླངས་ནས་བརྒྱུག་པར་མི་བྱའོ། །མགྱོགས་པར་མི་བྱའོ། །མཆོང་བར་མི་བྱའོ། །ཕྱི་
རོལ་ལ་མཆོང་བར་མི་བྱའོ། །བང་རིམ་ལ་མཆོང་བར་མི་བྱའོ། །ནམ་མཁའ་ལ་འདུག་
པར་མི་བྱའོ། །ཕྱི་རོལ་ཏུ་མི་བྱའོ། །སྐས་ཀྱི་རིམ་པ་གཞན་བཞག་ནས་གཞན་དུ་གོམ་
པ་དོར་བར་མི་བྱའོ། །ཐེམ་སྐས་ཀྱི་ཐེམ་པར་མི་བྱའོ། །ཆུ་ལྐོག་མ་ནུབ་ཙམ་ལ་འབོག་

པར་མི་བྱའོ། །གཉིད་ལོག་པ་དང་སྙོམས་པར་འཇུག་པར་མི་བྱའོ། །དེ་གཉིས་ནི་མ་
ཀླས་པ་ཉིད་ཀྱིས་ཀྱང་སྨད་པར་བྱ་བ་ཉིད་ཡིན་ནོ། །དགེ་སློང་ལ་བརྗོད་པར་བྱའོ། །
ཁ་ཅིག་ལས་དགེ་འདུན་ལ་ཞེའོ། །བཙུན་པ་རྣམས་དགོངས་སུ་གསོལ་ཞེས་བྱ་བས་
བརྩམ་མོ། །དགེ་འདུན་གྱི་ནང་དུ་མ་ཕྱིན་པར་དུས་བྱས་སམ་ཁྱིམ་པ་ཉིད་ལ་སོགས་
པར་ཁས་བླངས་ན་མ་བླངས་པ་ཉིད་ཡིན་ནོ། །ཕྱིན་ན་བླངས་པ་ཉིད་ཡིན་ནོ། །ཞེས་
གསུངས་ཏེ། ཡོངས་སུ་དག་པ་ཕུལ་བ་ཉིད་ཀྱི་གང་ཟག་དེ་དང་ཡང་ཡོངས་སུ་དག་
པའི་དགེ་འདུན་གཞན་རྣམས་དང་། དག་པའི་རང་བཞིན་དུ་མཐུན་པར་གཅིག་པ་
ཉིད་དོ། །དོན་གང་ལ་གཅིག་པ་ཉིད་དུ་འགྱུར་ཞེ་ན། གསོ་སྦྱོང་དང་དགག་དབྱེ་ལ་
གཅིག་པ་ཉིད་དུ་འགྱུར་བའོ། །གང་བྱས་པས་དེ་འགྲུབ་ཅེ་ན། གསོ་སྦྱོང་གི་ཡོངས་
དག་དང་དགག་དབྱེ་དེ་ཕུལ་བས་སོ། །དེ་ཡང་བླང་ཡུལ་ཆོས་བརྒྱད་ལྡན་ཏེ། ཡོངས་
དག་བླང་ཡུལ་མཚམས་གནས་གསོ་རུང་བ། །མ་འདུས་ཡོངས་དག་མ་ཕུལ་ཤེས་སམ་
འཕྲིག །སྨྱོས་གནང་མ་ཐོབ་མི་མཐུན་ལས་བྱེད་མིན། །དངོས་སུ་གྲངས་ཀྱི་ཁ་སྐོང་
བྱེད་མིན་ཞིང་། །དངོས་སུ་མི་འདུའི་རྐྱེན་ལྡན་ཆོས་བརྒྱད་ལྡན། །ཞེས་གཟུང་ངོ༌། །
ཡོངས་དག་ཕུལ་བ་ལ། དང་པོ་ལེན་པ་པོས་དྲི་བ་ནི། དེང་དགེ་འདུན་གྱིས་གསོ་སྦྱོང་
མཛད་ན་ཚེ་དང་ལྡན་པ་བར་ཆད་ཀྱི་ཆོས་རྣམས་ཡོངས་སུ་དག་གམ་ཞེས་དྲི་བར་བྱའོ། །
དེ་ནས་འབུལ་བ་པོས་མཆིལ་ལྷམ་གཉིས་ཕུད་ནས་བླ་གོས་ཕྲག་པ་གཅིག་ཏུ་བྱས་ཏེ།
རྒན་པ་ལ་ཕྱག་འཚལ་ནས་ཙོག་ཙོག་པོར་འདུག་སྟེ། ཐལ་མོ་སྦྱར་ནས་འདི་སྐད་ཅེས་
བརྗོད་པར་བྱའོ། །ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་
བཅོ་ལྔ་པ་ལགས་ལ། བདག་དགེ་སློང་མིང་འདི་ཞེས་བགྱི་བའི་གསོ་སྦྱོང་ཡང་བཅོ་ལྔ་
པ་ལགས་ཏེ། བདག་དགེ་སློང་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཡོངས་
སུ་དག་གོ་ཞེས་བདག་མཆིའོ། །བདག་གི་གསོ་སྦྱོང་ཡང་ཡོངས་སུ་དག་སྟེ་ཡོངས་སུ་
དག་པ་བརྗོད་དོ། །བརྗོད་པ་ཡང་རིག་པར་བགྱིད་དོ། །ཞེས་ལན་གསུམ་བརྗོད་དོ། །

དགག་དབྱེ་ཕུལ་བ་ལ། དང་པོ་ལེན་པ་པོས་དྲི་བ་ནི། དེང་དགེ་འདུན་གྱིས་དགག་
དབྱེ་མཛད་ན་ཚེ་དང་ལྡན་པ་བར་ཆད་ཀྱི་ཆོས་རྣམས་ཡོངས་སུ་དག་གམ་ཞེས་དྲི་བར་
བྱའོ། །དེ་ནས་འབུལ་བ་པོས་སྤྱོད་ལམ་སྔར་བཞིན་བྱས་ནས། ཚེ་དང་ལྡན་པ་
དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ལ། བདག་དགེ་
སློང་མིང་འདི་ཞེས་བགྱི་བའི་དགག་དབྱེ་ཡང་བཅོ་ལྔ་པ་ལགས་ཏེ། བདག་དགེ་སློང་
མིང་འདི་ཞེས་བྱ་བ་མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དགེ་
འདུན་ལ་དགག་དབྱེ་བགྱིད་དོ། །དགག་དབྱེ་ཡང་བརྗོད་དོ། །བརྗོད་པ་ཡང་རིག་པར་
བགྱིད་དོ་ཞེས་ལན་གསུམ་བརྗོད་དོ། །འདུན་པ་དང་ཡོངས་དག་གཉིས་ཀྱི་ཁྱད་པར་
དང་དགོས་པ་ནི། གཞི་འགྲེལ་ལས། འདུན་པ་དང་ཡོངས་སུ་དག་པ་གཉིས་ལ་བྱེ་
བྲག་ཅི་ཡོད་ཅེ་ན། འདུན་པ་འབུལ་བ་ནི་ལས་ལ་མཐུན་པ་འགྲུབ་པའི་ཕྱིར་རོ། །
ཡོངས་སུ་དག་པ་འབུལ་བ་ནི། བདག་ཉིད་ཀྱིས་གསོ་སྦྱོང་ཉམས་སུ་མྱོང་བར་བྱ་བའི་
ཕྱིར་རོ། །དེའི་ཕྱིར་དགེ་སློང་དེས་བདག་ཉིད་ཡོངས་སུ་དག་པར་བྱ་བའི་ཕྱིར་ཡོངས་
སུ་དག་པ་དབུལ་བར་བྱ་ཞིང་། དགེ་འདུན་གྱི་ལས་མཐུན་པར་བྱ་བའི་ཕྱིར། དེས་
འདུན་པ་ཡང་བླང་བར་བྱའོ་ཞེས་གསུངས་སོ། །དེས་ན་འདུན་པ་ཕུལ་ན་ལས་ལ་མི་
མཐུན་པ་མི་སྐྱེད་པ་དང་། དག་པ་ཕུལ་བས་ནི་གསོ་སྦྱོང་མ་བྱས་པའི་ཉེས་པ་མི་འབྱུང་
ཞིང་། དེར་མ་ཟད་གསོ་སྦྱོང་བྱས་པའི་གོ་ཆོད་ཅིང་ཕན་ཡོན་ཡང་ཐོབ་པར་གསུངས་སོ། །
དེ་བཞིན་དུ་དགག་དབྱེ་ཕུལ་བས་ཀྱང་དགག་དབྱེ་བྱས་པའི་གོ་ཆོད་ཅིང་ཕན་ཡོན་
ཐོབ་བོ། །དེའང་རྣམ་དག་གི་ལས་གསོ་སྦྱོང་དང་དགག་དབྱེ་གཉིས་འབའ་ཞིག་ཡིན་
པས་དེ་གཉིས་ལས་གཞན་པའི་ལས་ལ་ཡོངས་དག་དང་དགག་དབྱེ་འབུལ་དུ་མི་རུང་
ལ། འདུན་པ་ནི་མཚམས་གཅད་པ་མ་གཏོགས་པ་ལས་ཐམས་ཅད་ལ་འབུལ་དུ་རུང་
ངོ༌། །ཡོངས་སུ་དག་པ་དང་དགག་དབྱེ་འབུལ་བ་དེ་གཉིས་གསོ་སྦྱོང་དང་དགག་དབྱེ་
ཁོ་ན་ལ་བྱེད་པ་བཞིན་དུ་ལེན་པའི་དགེ་སློང་དེས་ཀྱང་གསོ་སྦྱོང་དང་དགག་དབྱེ་དེ་

གཉིས་བྱེད་པའི་དགེ་འདུན་གྱི་དབུས་སུ་དགེ་སློང་ལ་ཡོངས་དག་དང་དགག་དབྱེ་
བླངས་པ་དེ་བརྗོད་པར་བྱའོ། །ཡོངས་དག་དང་དགག་དབྱེ་ཕུལ་བས་གསོ་སྦྱོང་དང་
དགག་དབྱེ་བྱ་བའི་ཆོ་གཾ་དེ་དགེ་འདུན་རྣམས་ཀྱིས་མནོད་པར་བྱའོ། །མཚམས་
གཅིག་གི་ནང་དུ་དགེ་འདུན་ཚོགས་པ་ཐ་དད་པས་འདུན་པ་དང་ལ་སོགས་པས་
ཡོངས་སུ་དག་པ་དང་དགག་དབྱེ་ཕན་ཚུན་ཕུལ་བས་མཐུན་པར་བྱས་ཏེ། ལས་ཐ་
དད་པ་མང་པོ་སོ་སོ་ནས་བྱེད་པ་ལ་མི་རུང་བ་མེད་དོ། །འོ་ན་ཡོངས་དག་དང་དགག་
དབྱེ་ཕུལ་བས་ཀྱང་མཐུན་པ་འགྲུབ་བམ་སྙམ་ན། མི་འགྲུབ་སྟེ། སྐབས་འདིར་འདུན་
པ་དང་ཡོངས་དག་ཉིས་ཚོགས་སམ་འདུན་པ་དང་དགག་དབྱེ་ཉིས་ཚོགས་འབུལ་བའི་
དབང་དུ་བྱས་སོ། །འདུན་པ་དང་ཡོངས་དག་ཅིག་ཆར་བརྗོད་པའམ། འདུན་པ་དང་
དགག་དབྱེ་རིག་པར་བྱ་བའམ། མཁར་བ་དང་དྲ་བའི་གནང་བ་གསོལ་བ་སོགས་
བརྗོད་པར་བྱ་བ་རྩོམ་པ་འདྲ་བ་རྣམས་ཅིག་ཆར་བརྗོད་པ་ལ་ཡང་ངོ་སྟེ་མི་རུང་བ་
མེད་དོ་ཞེས་པའོ། །འདུན་པ་དང་ཡོངས་དག་ཅིག་ཆར་འབུལ་བའི་སྔགས་སོགས་ནི།
ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ།
བདག་དགེ་སློང་བྲོ་འཚལ་བ་སྡུག་བསྔལ་བ་བྲོ་ཚབས་ཆེ་བ་མིང་འདི་ཞེས་བགྱི་བའི་
གསོ་སྦྱོང་ཡང་བཅོ་ལྔ་པ་ལགས་ཏེ་བདག་དགེ་སློང་བྲོ་འཚལ་བ་སྡུག་བསྔལ་བ་བྲོ་
ཚབས་ཆེ་བ་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་
བདག་ཉིད་མཆིའོ། །དགེ་འདུན་ཆོས་བཞིན་དུ་མཛད་པ་ལ་འདུན་པ་འབུལ་ལོ། ། །
བདག་གི་གསོ་སྦྱོང་ཡང་ཡོངས་སུ་དག་གོ །འདུན་པ་དང་ཡོངས་སུ་དག་པ་ཡང་བརྗོད་
དོ། །བརྗོད་པ་ཡང་རིག་པར་བགྱིད་དོ་ཞེས་ལན་གསུམ་བརྗོད་དོ། །དེ་བཞིན་དུ་ཚེ་
དང་ལྡན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ལ།
བདག་དགེ་སློང་བྲོ་འཚལ་བ་སྡུག་བསྔལ་བ་བྲོ་ཚབས་ཆེ་བ་མིང་འདི་ཞེས་བགྱི་བའི་
དགག་དབྱེ་ཡང་བཅོ་ལྔ་པ་ལགས་ཏེ། བདག་དགེ་སློང་བྲོ་འཚལ་བ་སྡུག་བསྔལ་བ་བྲོ་

ཚབས་ཆེ་བ་མིང་འདི་ཞེས་བགྱི་བ་དགེ་འདུན་ཆོས་བཞིན་དུ་མཛད་པ་ལ་འདུན་པ་
འབུལ་ལོ། །མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དགེ་འདུན་ལ་
དགག་དབྱེ་བགྱིད་དོ། །འདུན་པ་དང་དགག་དབྱེ་ཡང་བགྱིད་དོ། །བརྗོད་པ་ཡང་རིག་
པར་བགྱིད་དོ། །ཞེས་ལན་གསུམ་བརྗོད་དོ། །དེ་ལྟར་འདུན་པ་དང་ཡོངས་དག་
སོགས་བླངས་ནས་དེ་དག་དགེ་འདུན་ལ་འབུལ་བའི་སྔགས་ཀྱང་དེའི་འཕྲོས་སུ་གཞི་
དང་ཀརྨ་ཤ་ཏཾ་ལས་གསུངས་སོ། །གཞན་ཡང་དབང་མེད་པའམ། སྲོག་དང་ཚངས་
པར་སྤྱོད་པའི་བར་ཆད་ལ་སོགས་པའི་དབང་གིས་ཡིན་ན་བྲོ་འཚལ་བ་སོགས་ཀྱི་ཤུལ་
དུ་དེ་དག་གང་ཡིན་པ་དེ་སྨོས་དགོས་སོ། །དགེ་སློང་གཅིག་གིས་དགེ་སློང་དུ་མའི་
འདུན་པ་དང་ཡོངས་དག་དེ་དག་ལེན་པ་ལ་ཡང་མི་རུང་བ་མེད་དོ། །གཅིག་གིས་དུ་
མའི་འདུན་པ་སོགས་ལེན་པ་འདི་ལ་གྲངས་ངེས་པ་མེད་ཀྱི་དགེ་སློང་ཇི་སྙེད་ཀྱི་མིང་
ལ་སོགས་པ་བརྗོད་ནུས་པའི་ཚིག་གིས་གྲངས་ཀྱི་ཚད་གཟུང་ངོ༌། །འདུན་པ་ལ་
སོགས་པ་འབུལ་བར་བྱེད་པའི་དགེ་སློང་ནད་ཚབས་ཆེ་བ་ལ་སོགས་པའི་རྐྱེན་གྱིས་
དེར་འགྲོ་བའམ་སྨྲ་བར་མི་ནུས་ནུ་འདུན་པ་ལ་སོགས་པ་དེ་དག་འབུལ་བ་ཇི་སྐད་
བཤད་པའི་སྔགས་ལས་གཞན་ངག་གི་རིག་བྱེད་ཀྱི་ཆོ་ག་རྫོགས་པ་དང་མ་རྫོགས་པ་
གང་ཡང་རུང་བས་འབུལ་ཡང་འགྲུབ་བོ། །དེར་མ་ཟད་ལག་བརྡའམ་མགོ་མདུན་དུ་
དུད་པ་ལ་སོགས་པ་ལུས་ཀྱི་རིག་བྱེད་ཀྱིས་ཀྱང་ངོ་སྟེ་འགྲུབ་བོ། །དགེ་སློང་ནད་
ཚབས་ཆེ་བས་ཇི་ལྟར་ཡང་ལུས་ཀྱིས་ཀྱང་འདུན་པ་སོགས་འབུལ་མི་ནུས་ན་ཡང་ན་
གསོ་སྦྱོང་དང་དགག་དབྱེ་ལ་སོགས་པའི་ལས་བྱེད་པའི་དགེ་འདུན་པ་རྣམས་ནད་པ་
འདུག་པའི་གནས་དེར་འགྲོ་བར་བྱའོ། །ཡང་ན་ནད་པ་དེ་ཁྲིས་ལས་ཀྱི་གནས་སུ་
ཚུར་བླང་བར་བྱའོ། །ལུང་མ་མོ་ལསཾ། དགེ་འདུན་ཐམས་ཅད་དེར་མ་འདོང་ལ་དགེ་
སློང་དེ་ཡང་དེར་མ་བཀུག་ན་དགེ་འདུན་གྱིས་ལས་མ་འདུས་པར་བྱས་པས་འདས་པ་
དང་བཅས་པར་འགྱུར་རོ། །ཞེས་སོ། །འདུན་པ་ལ་སོགས་པ་ལེན་པར་བྱེད་པ་དེས་

འདུན་པ་ལ་སོགས་པ་དེ་བླངས་ནས་དགེ་འདུན་གྱི་ནང་དུ་མ་བརྗོད་ཀྱི་བར་དུ་བང་
བརྒྱུག་པར་མི་བྱའོ། །རྒྱུག་པ་བས་ཅུང་ཟད་དལ་བའི་འགྲོས་མགྱོགས་པར་མི་བྱའོ། །
མཆོང་བར་མི་བྱའོ་ཞེས་སྤྱིར་བསྟན་པའོ། །བྱེ་བྲག་ཏུ་བསྟན་པ་ནི་གཙུག་ལག་ཁང་གི་
ཕྱི་རོལ་ཀྱི་རྩིག་པའམ་ས་སོགས་ལ་བརྒལ་ཏེ་མཆོང་བར་མི་བྱའོ། །ཕྱི་རོལ་ཁྱམས་
ཀྱི་བང་རིམ་ལ་མཆོང་བར་མི་བྱའོ། །ནམ་མཁའ་ནི་མཚམས་གཞན་ཡིན་པས་ནམ་
མཁའ་ལ་འདུག་པར་མི་བྱ་བ་དང་འགྲོ་བར་མི་བྱའོ། །མཚམས་དེ་ནས་མཚམས་ཀྱི་
ཕྱི་རོལ་ཏུ་འགྲོ་བར་མི་བྱའོ། །སྐས་ཀྱི་གདང་བུའི་རིམ་པ་གཞན་བཞག་ནས་གཞན་
དུ་ཐོད་རྒལ་དུ་གོམ་པ་དོར་བར་མི་བྱའོ། །སྐས་ཐུང་ངུ་ཐེམ་སྐས་ཀྱི་ཐེམ་པར་བགྲོད་
པོ་ལ་ཐེམ་པའི་རིམ་པ་གཞན་བཞག་ནས་གཞན་དུ་གོམ་པ་དོར་བར་མི་བྱའོ། །ཆུ་
ལྐོག་མ་ནུབ་ཙམ་ལ་འབྲོག་པར་མི་བྱའོ། །ནམ་མཁའ་ལ་འདུག་པ་དང་མཚམས་ཀྱི་
ཕྱི་རོལ་ཏུ་འགྲོ་བ་དང་ཆུ་ལྐོག་མ་ནུབ་ཙམ་འབོག་པ་གསུམ་གྱིས་ནི་འདུན་པ་འཇིག་སྟེ།
དེར་སོང་ན་ཚོགས་པའི་ཡན་ལག་ཉམས་པའི་ཕྱིར་རོ། །འདུན་པ་སོགས་དགེ་འདུན་ལ་
མ་བརྗོད་པར་གཉིད་ལོག་པ་དང་ཏིང་ངེ་འཛིན་ལ་སྙོམས་པར་འཇུག་པར་མི་བྱའོ། །
གཉིད་ལོག་པ་དང་སྙོམས་པར་འཇུག་པ་དེ་གཉིས་ནི་ལྟུང་བ་འབྱིན་པར་བྱེད་པོ་ཡིན་
པས་དེའི་སྒོ་ནས་སྨད་པར་བྱ་བ་ཉིད་ཡིན་པ་འབའ་ཞིག་ཏུ་མ་ཟད་ཀྱི་མ་ཀླས་པ་སྟེ་
བསྟན་པ་ལ་ཐེ་ཚོམ་ཟ་བ་ཉིད་དང་མ་གུས་པ་ཉིད་ཀྱིས་ཀྱང་སྨད་པར་བྱ་བ་ཉིད་ཡིན་
ནོ། །འདུན་པ་ལ་སོགས་པ་ལེན་པར་བྱེད་པ་དེས་འདུན་པ་ལ་སོགས་པ་མནོས་པ་དེ་
དགེ་འདུན་གྱི་ནང་དུ་སོང་ནས་དགེ་སློང་ལུ་བརྗོད་པར་བྱའོ། །ལུགས་ཁ་ཅིག་ལས་
དགེ་འདུན་ལ་ཞེའོ་སྟེ་བརྗོད་པར་བྱའོ་ཞེས་ཀྱང་འབྱུང་ངོ༌། །འདིར་དགེ་སློང་ལ་
བརྗོད་ན་འདུག་སྟེ་ལན་གསུམ་བརྗོད་ཅིང༌། དགེ་འདུན་ལ་བརྗོད་ན་ནི་འགྲེང་སྟེ་
ལན་གཅིག་བརྗོད་ཅེས་ལུང་གཞི་རྩ་འགྲེལ་ལས་བཤད་དོ། །གལ་ཏེ་དགེ་འདུན་ལ་
བརྗོད་ན་དགེ་འདུན་བཙུན་པ་རྣམས་གསན་དུ་གསོལ་ཞེས་མི་བྱ་བར་དགོངས་སུ་

གསོལ་ཞེས་བྱ་བས་འདུན་པ་ལ་སོགས་པ་འབུལ་བའི་ཚིག་བརྩམ་མོ། །འདུན་པ་ལ་
སོགས་ལེན་པར་བྱེད་པའི་དགེ་སློང་དེ་དགེ་འདུན་གྱི་ནང་དུ་མ་ཕྱིན་པར་དེ་ཚེའི་དུས་
བྱས་སམ་བདག་ཁྱིམ་པར་གཟུང་དུ་གསོལ་ཞེས་ཁྱིམ་པ་ཉིད་དུ་ཁས་བླངས་སམ་དགེ་
ཚུལ་ལམ་ཟ་མའམ་མ་ནིང་ལ་སོགས་པར་ཁས་བླངས་ཏེ་ཤིའམ་བབས་པ་ལ་སོགས་
པར་གྱུར་ན་འདུན་པ་སོགས་མ་བླངས་པ་ཉིད་ཡིན་ནོ། །ཡང་བླང་བར་བྱའོ་ཞེས་ལུང་
གཞི་ལས་སོ། །གཞན་ཡང་འདུན་པ་སོགས་བླངས་ནས་མ་བརྗོད་པར་ཞག་ལོན་པ་
དང་། ཡུལ་རྟེན་མཚམས་གཞན་དུ་སོང་བ་དང་། མཚན་གཉིས་ཅིག་ཆར་བྱུང་བ་དང་།
མཚན་གྱུར་པས་ཀྱང་འཇིག་པས་གཞི་ནས་བླང་དགོས་སོ། །ལེན་པར་བྱེད་པ་དེ་དགེ་
འདུན་གྱི་ནང་དུ་ཕྱིན་ནས་དགེ་སློང་དེ་ཤིའམ་བབས་པ་ལ་སོགས་པར་གྱུར་ན་འདུན་
པ་ལ་སོགས་པ་མ་བརྗོད་ཅིང་གོ་བར་མ་བྱས་སུ་ཟིན་ཀྱང་འདུན་པ་ལ་སོགས་པ་
བླངས་པ་ཉིད་ཡིན་ནོ། །དེས་ན་གཟོད་བླང་མི་དགོས་སོ། །གཉིས་པ་མི་མཐུན་པ་སྤང་
བ་ནི། གཞན་གྱིས་ཚེས་བཅོ་ལྔ་ལ་དགེ་སློང་བཟུང་ན་དེ་ལ་དགེ་སློང་འདི་བདག་ཅག་
གི་ཚངས་པ་མཚུངས་པར་སྤྱོད་པ་ཡིན་གྱིས་ཐོངས་ཤིག་ཅེས་བརྗོད་པར་བྱའོ། །མ་
བཏང་ན་བདག་ཅག་འདི་དང་ལྷན་ཅིག་བྱ་བ་ཅུང་ཞིག་ཡོད་དོ་ཞེས་སྔ་མ་དང་བཅས་
ཏེའོ། །དེ་ལྟ་ན་ཡང་དཀྱིལ་འཁོར་བ་བྱའོ། །དེ་གཏང་བའི་ཕྱིར་སྔར་མི་འབད་པར་མི་
བྱའོ། །ཞེས་གསུངས་ཏེ། རྒྱལ་པོ་ལ་སོགས་པ་གཞན་གྱིས་ཚེས་བཅོ་ལྔ་གསོ་སྦྱོང་གི་
ཉིན་མོ་ལ་མཚམས་ཀྱི་ནང་དུ་དགེ་སློང་བཟུང་ན་གང་གིས་བཟུང་བ་དེ་ལ་དགེ་སློང་
རྣམས་ཀྱིས་མངོན་སུམ་དུའམ་འཕྲིན་པ་བཏང་སྟེ་དགེ་སློང་འདི་བདག་ཅག་གི་ཚངས་
པ་མཚུངས་པར་སྤྱོད་པ་ཡིན་གྱིས་ཐོངས་ཤིག་ཅེས་བརྗོད་པར་བྱའོ། །དེ་སྐད་བརྗོད་
ཀྱང་མ་བཏང་ན་བདག་ཅག་དགེ་འདུན་དགེ་སློང་འདི་དང་ལྷན་ཅིག་བྱ་བ་ཅུང་ཞིག་
ཡོད་དོ་ཞེས་སྔ་མ་ཐོངས་ཤིག་ཅེས་སྨོས་པ་དང་བཅས་ཏེ་བརྗོད་པར་བྱའོ། །དེ་སྐད་
བརྗོད་པ་དེ་ལྟ་ན་ཡང་མ་བཏང་ན་དགེ་སློང་རྣམས་ཀྱིས་དཀྱིལ་འཁོར་བ་བཅད་པར་

གསོ་སྦྱོང་བྱའོ། །གཞི་འགྲེལ་ལས། མི་མཐུན་པ་སྤང་བའི་ཕྱིར་དེ་སྐད་གསུངས་ཀྱིས།
དེ་མཚམས་ནང་ན་མི་འདུག་ན་དཀྱིལ་འཁོར་བར་འདོང་མི་དགོས་སོ་ཞེས་སོ། ། །
དཀྱིལ་འཁོར་བར་འདོང་བ་དེ་ཡང་འདུན་པ་ཕུལ་ཞིང་བླང་བའི་གོ་སྐབས་མེད་པའི་
དབང་དུ་བྱས་པའོ། །གཞན་གྱིས་བཟུང་བའི་དགེ་སློང་དེ་གཏང་བའི་ཕྱིར་གསོ་སྦྱོང་
ལ་སོགས་པའི་ཉི་མ་ལ་བབ་པའི་མདུན་རོལ་སྔར་ནས་ཀྱང་དགེ་འདུན་དུ་གྱུར་པའི་
དགེ་སློང་རྣམས་ཀྱིས་མི་འབད་པར་མི་བྱའོ། །དེ་བཞིན་དུ་དགག་དབྱེའི་ཉིན་པར་
རྒྱལ་པོ་ལ་སོགས་པས་དགེ་སློང་བཟུང་ན་དེ་ལྟར་བསྒྲུབ་དགོས་པར་ལུང་ལས་
གསུངས་པ་ཡང་མདོ་དེ་དག་གིས་བསྡུས་སོ། །གསུམ་པ་མི་མཐུན་པའི་མཚན་ཉིད་
ཉེས་པ་དང་བཅས་པ་ནི། འཕྲིགས་པས་མི་མཐུན་པ་ཉིད་དུ་འགྱུར་རོ། །ཐ་དད་པ་
ཉིད་དུ་འདོད་པས་མངོན་པར་བརྟགས་ཏེ་ལས་བྱེད་ན་ཉེས་པ་སྦོམ་པོའོ། །རྟོག་པ་
ཉིད་ན་ཐེ་ཚོམ་ཟའམ་ངེས་པར་བྱེད་པ་ལ་ནི་ཉེས་པའི་བྱེད་པ་མི་འབྱུང་བ་མ་ཡིན་ནོ། །
ཞེས་གསུངས་ཏེ། མཚམས་ནང་ན་དགེ་སློང་ཡོད་པར་དངོས་སུ་ཤེས་ནས་དེ་ལ་འདུན་
པ་མ་བླངས་པས་དགེ་འདུན་གྱི་ལས་མི་མཐུན་པར་འགྱུར་བར་མ་ཟད་མཚམས་ནང་
དུ་དགེ་སློང་གློ་བུར་བ་འོང་བར་ཐོས་སམ་འཁར་གསིལ་གྱི་སྒྲ་གྲག་གམ་གཏུར་བུ་
སོགས་མཐོང་བའི་མཚན་མའི་སྒོ་ནས་མཚམས་ནང་དུ་དགེ་སློང་འགའ་ཡོད་པར་
འཕྲིགས་པས་དེའི་འདུན་པ་མི་ལེན་ཞིང་དེ་མ་འདུས་པར་ལས་བྱེད་ན་མ་འདུས་པའི་
མི་མཐུན་པ་ཉིད་དུ་འགྱུར་རོ། །དེའང་མ་འདུས་པའི་དགེ་སློང་ལ་དགེ་འདུན་གྱི་ལས་
ལ་མ་འདུས་པའི་ཉེས་པ་དང་། གསོ་སྦྱོང་མ་བྱས་པའི་ཉེས་པ་དང་བཅས་པར་འགྱུར་
ལ། འདུས་པ་རྣམས་ཀྱང་མི་མཐུན་པའི་ལས་བྱས་པའི་ཉེས་པ་དང་བཅས་པར་འགྱུར་
རོ། །གལ་ཏེ་གནས་དེ་ན་དགེ་སློང་བཞི་ལས་མེད་ན་འདུན་པ་བླང་དུ་མི་རུང་བར་
གསུངས་ཏེ། ལུང་གཞི་ལས། གང་ན་དགེ་སློང་བཞི་འཁོད་པ་དེར་ནི་དེ་རྣམས་ཀྱིས་
གསོལ་བ་བྱས་ཏེ་གསོ་སྦྱོང་བྱའོ། །དེར་ནི་ནད་པའི་འདུན་པ་ཡོངས་སུ་བླང་བར་མི་

བྱའོ། །ཞེས་སོ། །དེ་ཡང་བཞིའི་ནང་ནས་གཅིག་གིས་འདུན་པ་ཕུལ་ན། དགེ་སློང་
གསུམ་དུ་སོང་བས་གསོ་སྦྱོང་གི་བར་ཆད་དུ་འགྱུར་བའི་ཕྱིར་རོ། །དགག་དབྱེ་ལ་ནི་
དགེ་སློང་ལྔ་ལས་མེད་ཚེ་གཅིག་གིས་འདུན་པ་དང་དགག་དབྱེ་ཕུལ་ནས་དངོས་སུ་མ་
འདུས་ན་བཞིས་དགག་དབྱེ་ཉེས་མེད་བྱར་མི་རུང་བས་དེའི་ཚེ་འདུན་པ་དང་དགག་
དབྱེ་བླང་དུ་མི་རུང་བར་གསུངས་ཏེ། ལུང་གཞི་ལས། གང་ན་དགེ་སློང་ལྔ་གནས་པར་
ནི་དེ་དག་གིས་གསོལ་བ་བྱས་ལ་དགག་དབྱེ་བྱའོ། །དགག་དབྱེ་བྱེད་པའི་དགེ་སློང་
བསྐོ་བར་བྱའོ། །དེ་ཡང་ནད་པའི་དགག་དབྱེ་ནི་བླང་བར་མི་བྱའོ། །ཞེས་སོ། །མཚམས་
ནང་ན་དགེ་སློང་གཞན་ཡོད་པར་ངེས་སམ་འཕྲིགས་ཀྱང་རུང་སྟེ། དེ་དག་དང་ཐ་དད་
པ་ཉིད་དུ་བྱ་བར་འདོད་པས་དེ་དག་མ་འདུས་ཀྱང་སླའོ་སྙམ་དུ་ཆེད་དུ་མངོན་པར་
བརྟགས་སམ་བསམས་ཏེ་འདུན་པ་མ་བླངས་པར་ལོགས་ཤིག་ཏུ་ལས་བྱེད་ན་དགེ་
འདུན་དབྱེན་གྱི་བསམ་པོ་ཅན་ཡིན་པས་དབྱེན་གྱི་ཆར་གཏོགས་པའི་ཉེས་པ་སྦོམ་
པོའོ། །ཊི་ཀ་ལས། འདིར་ལས་ཞེས་སྨོས་པ་ནི་འདུལ་བར་གཏོགས་པ་མཐུན་པ་དང་
འབྲེལ་བའི་ལས་སུ་བྱ་བ་ཐ་ན་རབ་ཏུ་བྱུང་བ་ལ་ལྟོས་པ་ཞུ་བའི་མཐར་ཐུག་པ་ཡན་
ཆད་ཀུན་བསྡུའོ། །ཞེས་སོ། །མཚམས་ནང་ན་དགེ་སློང་གཞན་ཡོད་པར་ངེས་སམ་
འཕྲིགས་པའི་ཚེ་དགེ་སློང་དག་མ་འདུས་པར་ལས་བྱེད་པ་འདི་རུང་ངམ་མི་རུང་སྙམ་
དུ་རྟོག་པ་ཉིད་ནཱ་འདི་རུང་ངམ་མི་རུང་སྙམ་དུ་ཐེ་ཚོམ་ཟ་བའམ་འདི་ངེས་པར་རུང་ངོ་
སྙམ་དུ་ངེས་པར་བྱེད་པ་ལ་ནི་ཉེས་པའི་བྱེད་པ་མི་འབྱུང་བ་མ་ཡིན་ནོ། །འཕྲིགས་
པས་མི་མཐུན་པ་སོགས་མདོ་ཚིག་འདི་གསུམ་པོས་ལུང་ལས་འགྲེས་བྱང་བརྒྱད་ཅུ་རྩ་
གཅིག་ཡོད་པའི་དོན་བསྡུས་པ་ཡིན་ཏེ། དེ་ལ་བརྒྱད་ཅུ་རྩ་གཅིག་ནི། ལུང་གཞིའི་བར་
སྡོམ་ལས། རྟོག་པ་དང་ནི་ཡིད་གཉིས་དབྱེན། །ཞེས་པ་ལྟར་དུས་འབྲེལ་གྱི་གསོ་སྦྱོང་
གི་ཚེ་དགེ་སློང་གཉུག་མར་གནས་པ་བཞིའམ་ལྷག་པ་ཞིག་འདུག་ཅིང་འདུ་བ་མཐུན་
པ་དག་གིས་འདི་སྙམ་དུ། དགེ་སློང་མ་ལྷགས་པ་དག་ཡོད་ན་དེ་དག་མེད་པར་གསོ་

སྦྱོང་རུང་ངོ་སྙམ་དུ་གཡོ་སྒྱུའི་རྟོག་པ་དང༌། དེ་དག་མེད་པར་གསོ་སྦྱོང་བྱར་རུང་ངམ་
མི་རུང་སྙམ་དུ་ཡིད་གཉིས་ཟ་བ་དང་། དེ་དག་མེད་པ་སྟེ་མི་སྣང་བར་འདུག་ཀྱང་རུང་།
གང་ནས་འོངས་པ་དེར་འདུག་ཀྱང་རུང་། ལས་ཐ་དད་པར་གྱུར་ཀྱང་རུང་། ཐོས་པའི་
ཉེ་འཁོར་ན་མི་འདུག་ཀྱང་རུང་སྙམ་དུ་དབྱེན་དོན་དུ་གཉེར་བའི་བསམ་སྦྱོར་ཅན་
གསུམ་གྱིས་གསོ་སྦྱོང་བྱེད་པ་ན། གནས་སྐབས་གཞན་དུ་སོང་ཡོད་པའི་གཉུག་མར་
གནས་པ་ཉུང་ངུ་དང༌། མཉམ་པ་དང༌། མང་པོ་གསུམ་ཕྱིར་ལྷགས་ན་སྔ་མ་རྣམས་
བསམ་པ་མ་དག་པས་གསོ་སྦྱོང་ལེགས་པར་མ་བྱས་པའི་ཕྱིར་ཕྱིས་ལྷགས་པ་རྣམས་
ཀྱི་དོན་དུ་སླར་གསོ་སྦྱོང་བྱེད་པར་ངེས་པ་ཡིན་ལ། དེ་ཚེ་སྔ་མ་དྲུག་ལ་ཉེས་བྱས་དང་།
དབྱེན་གྱི་བསམ་པ་གསུམ་ལ་སྦོམ་པོའོ། །དེ་ལྟར་འགྲེས་དགུ་དང༌། དེ་བཞིན་དུ་
གཉུག་མར་གནས་པ་རྣམས་ཀྱིས་གོང་ལྟར་གསོ་སྦྱོང་བྱེད་པ་ན། གློ་བུར་དུ་འོངས་པ་
ཉུང་ངུ་དང་། མཉམ་པ་དང༌། མང་པོ་དག་གསར་དུ་ལྷགས་པའི་དགུ་དང༌། དེ་བཞིན་
དུ་ཡང་གོང་ལྟར་གསོ་སྦྱོང་བྱེད་པ་ན། གཉུག་མར་གནས་པ་དང་གློ་བུར་དུ་འོངས་པ་
འདྲེན་མ་ཉུང་ངུ་དང༌། མཉམ་པ་དང་། མང་པོ་དག་ལྷགས་པའི་དགུ་སྟེ་ཉེར་བདུན་
དང་། ཡང་དང་པོ་གློ་བུར་དུ་འོངས་པ་ལ་འདུ་བ་མཐུན་པ་དག་དེ་ལྟར་གསོ་སྦྱོང་བྱེད་
པ་ལ། འགྲེས་ཉེར་བདུན་དང་། དང་པོ་གཉུག་མར་གནས་པ་དང་གློ་བུར་དུ་འོངས་པ་
འདྲེན་མ་དག་དེ་ལྟར་གསོ་སྦྱོང་བྱེད་པ་ལ་འགྲེས་ཉེར་བདུན་ཏེ། བསྡོམས་པས་གྱ་
གཅིག་གོ །དེ་རྣམས་དགག་དབྱེ་ལ་ཡང་སྦྱར་བར་བྱ་སྟེ། དགག་དབྱེའི་སྐབས་ཀྱི་ལུང་
གཞི་ལས། སྔར་གསོ་སྦྱོང་གི་གཞི་ལས་སྡོམ་གྱི་ཚིགས་སུ་བཅད་པ་ལས་ཇི་སྐད་
གསུངས་པ་དེ་བཞིན་དུ་བརྗོད་པར་བྱའོ། །ཁྱད་པར་གཅིག་ཡོད་པ་ནི་དེར་གཉུག་མར་
གནས་པའི་དགེ་སློང་བཞིའམ་ལྷག་པ་ཞིག་འདུག་ཅིང་མཐུན་པར་གྱུར་ལ་ཞེས་སྨོས་
པ་འདིར་ནི་ལྔའམ་ལྷག་པར་བརྗོད་པར་བྱ་བ་ཡིན་ནོ། །ཞེས་གསུངས་སོ། །བཞི་པ་
མཐུན་པ་སྒྲུབ་པའི་བྱ་བ་གཞན་བསྟན་པ་ནི། བསམ་པ་ཐག་པ་ནས་ཡོངས་སུ་བཙལ་

ཞིང་གོབ་ལོབ་མ་བྱས་ན་དག་པའི་བྱེད་པ་ཡིན་ནོ། །བཙལ་བ་དང་འབོད་པ་དང་
མཐོན་པོར་འདུག་སྟེ་ཕྱོགས་སུ་ལྟ་བ་དག་གིས་ནི་དེ་ཡིན་ནོ། །ཞེས་གསུངས་ཏེ།
བསམ་པ་ཐག་པ་ནས་དགེ་སློང་མ་ལྷགས་པ་རྣམས་ཡོངས་སུ་བཙལ་ཞིང་འོལ་སྤྱི་
ཙམ་དུ་བཙལ་བའི་གོབ་ལོབ་ཏེ་གཡོ་སྒྱུའི་སྒོ་ནས་སླ་ཆོས་མ་བྱས་ན་མཚམས་ནང་ན་
དགེ་སློང་གཞན་ཡོད་དུ་ཟིན་ཀྱང་དགེ་སློང་དག་ལ་ལྟུང་བ་མེད་ཅིང་དག་པའི་བྱེད་པ་
དང་མ་འདུས་པའི་མི་མཐུན་པ་མེད་པའི་བྱེད་པ་ཡིན་ནོ། །འོ་ན་ཇི་ལྟར་བཙལ་ཞེ་ན།
དང་པོར་ཕྱོགས་རྣམས་མྱུལ་ཏེ་བཙལ་བ་དང༌། བཙལ་བས་མ་རྙེད་ན། དེའི་འོག་ཏུ་
འདི་ན་དགེ་སློང་འགའ་ཞིག་ཡོད་དམ་ཞེས་འབོད་པ་དང༌། དེས་ཀྱང་མ་རྙེད་ན་
ཕྱོགས་མཐོན་པོར་འདུག་སྟེའམ་ཡང་ན་འགྲེང་སྟེ་མིག་རྒྱང་གིས་ཕྱོགས་ཕྱོགས་སུ་ལྟ་
བ་དག་གིས་བཙལ་ན་ནི་བསམ་པ་ཐག་པ་ནས་ཡོངས་སུ་བཙལ་བ་དེ་ཡིན་ནོ། །དེ་
དག་གིས་མ་རྙེད་ན་དགེ་སློང་དག་མཚམས་ཀྱི་ནང་ན་འཁོད་ཅིང་དེ་དག་མ་འདུས་
ཤིང་འདུན་པ་ལ་སོགས་པ་མ་བླངས་སུ་ཟིན་ཀྱང་མི་མཐུན་པར་མི་འགྱུར་རོ་ཞེས་ཊཱི་
ཀ་ལས་གསུངས་སོ། །གོང་དུ་རྩ་བར་འཕྲིགས་པས་ཞེས་པ་ནས་འདི་བར་གྱིས་ལུང་
ལས་འགྲེས་བྱང་བདུན་ཅུ་རྩ་གཉིས་གསུངས་པ་བསྡུས་ཏེ། དེ་ཡང་ལུང་གཞིའི་བར་
སྡོམ་ལས། དབྱེན་དང་ཡིད་གཉིས་མི་མཐུན་དང༌། །རྟོག་དང་མ་རྙེད་རྙེད་པའོ། །ཞེས་
པ་ལྟར་གཉུག་མར་གནས་པ་དག་གིས་གློ་བུར་དུ་འོངས་པ་ཉུང་ངུ་དང༌། མཉམ་པ་
དང༌། མང་པོ་དག་ལྷགས་པ་མཐོང་བའི་རྣམ་པ་ཡོ་བྱད་གནས་མ་ཡིན་པར་བཞག་པ་
དང༌། རྟགས་ཡོ་བྱད་གནས་གཅིག་ཏུ་སྤུང་བ་དང་། མཚན་མ་ལྡུམ་དང་གོས་ཀྱི་རྡུལ་
གྱིས་རྩྭ་སོགས་ལ་བསགས་པ་སོགས་མཐོང་ནས་མ་ལྷགས་པ་དག་ཡོད་ན་དེ་དག་
མེད་ཀྱང་རུང་ངོ་སྙམ་དུ་དབྱེན་གྱི་བསམ་པས་གསོ་སྦྱོང་བྱེད་པ་དང་། ཡིད་གཉིས་དང་།
དེ་དག་མེད་པར་མི་རུང་ཡང་མི་མཐུན་པའི་བསམ་པས་བྱེད་པ་དང༌། དེ་དག་མེད་
ཀྱང་རུང་ངོ་སྙམ་དུ་རྟོག་པས་དང༌། བསམ་པ་དག་པས་བཙལ་ཏེ་མ་རྙེད་པ་དང༌།
་

རྙེད་དེ་ལྷན་ཅིག་གསོ་སྦྱོང་བྱེད་པ་སྟེ་དྲུག་ལས། དང་པོ་ལ་སྦོམ་པོ་དང་། གསུམ་ལ་
ཉེས་བྱས་དང་། ཐ་མ་གཉིས་ལ་ཉེས་མེད་དེ། དྲུག་གསུམ་བཅོ་བརྒྱད་དང༌། ཡང་དེ་
དག་གིས་དེ་དག་ལྷགས་པ་ཐོས་པའི་རྣམ་པ་སྒྲ་སྙན་པ་སོགས་ཐོས་ནས་དབྱེན་སོགས་
ཀྱི་བྱེ་བྲག་གིས་དྲུག་གསུམ་བཅོ་བརྒྱད་དང་། དེ་བཞིན་དུ་གློ་བུར་དུ་འོངས་པ་དག་གིས་
གཉུག་མར་གནས་པ་ཉུང་ངུ་དང་། མཉམ་པ་དང་། མང་པོ་གསུམ་ལྷགས་པ་མཐོང་བ་
ལས་སྔར་ལྟར་བཅོ་བརྒྱད་དང་། ཐོས་པ་ལས་བཅོ་བརྒྱད་དེ་འགྲེས་དོན་གཉིས་སོ། །
གསོ་སྦྱོང་གི་གཞི་ལས་མཐུན་པའི་གསོ་སྦྱོང་གི་ཚོགས་པའི་སྐབས་རྫོགས་སོ། །
གསུམ་པ་ཇི་ལྟར་བྱ་བ་ཆོ་གའི་སྐབས་ལ་གཉིས་ལས། དང་པོ་མདོར་བསྟན་པ་ནི།
གསོ་སྦྱོང་བྱའོ། །ཞེས་གསུངས་ཏེ། ཚུལ་ཁྲིམས་ཀྱི་བསླབ་པ་གསོ་ཞིང་སྦྱོང་བར་བྱའོ། །
དེ་ལ་མཐུན་པའི་གསོ་སྦྱོང་གིས་གཙོ་བོ་ཚུལ་ཁྲིམས་ཀྱི་བསླབ་པ་གསོ་ཞིང་སྦྱོང་བ་
དང༌། ཞི་གནས་ཀྱི་གསོ་སྦྱོང་གིས་གཙོ་བོ་སེམས་དང་ཤེས་རབ་ཀྱི་བསླབ་པ་གསོ་
ཞིང་སྦྱོང་བར་བྱེད་པ་སྟེ། ཀུན་བཏུས་ལས། གསོ་སྦྱོང་ཞེས་བྱ་བ་ནི་བསླབ་པ་གསུམ་
པོ་གསོ་ཞིང་སྦྱོང་བར་བྱེད་པའོ། །དེ་ཡང་རྣམ་པ་གཉིས་ཏེ། མཐུན་པའི་གསོ་སྦྱོང་དང་།
ཞི་གནས་ཀྱི་གསོ་སྦྱོང་ངོ་། །དེ་ལ་མཐུན་པའི་གསོ་སྦྱོང་ནི། ལྷག་པའི་ཚུལ་ཁྲིམས་ཀྱི་
དབང་དུ་བྱས་ཏེ། གནས་དང་ཚོགས་པ་དང་ཆོ་གས་མཐུན་པར་བྱ་བའོ། །ཞི་གནས་
ཀྱི་གསོ་སྦྱོང་ནི། ལྷག་པའི་སེམས་དང་ལྷག་པའི་ཤེས་རབ་ཀྱི་དབང་དུ་བྱས་ཏེ། སྤོང་
བའི་ཡན་ལག་བསྒོམ་པའོ། །ཞེས་གསུངས་སོ། །གསོ་སྦྱོང་བྱེད་པ་པོ་ནི་རབ་བྱུང་སྡེ་
ལྔ་ཀས་བསླབ་པ་གོང་འཕེལ་དུ་གྱུར་པ་དང༌། ཉམས་པ་ཕྱིར་བཅོས་པའི་ཕྱིར་གསོ་
སྦྱོང་བྱ་དགོས་ཏེ། དེ་བྱས་པས་ལྟུང་བ་མ་བྱུང་བ་དག་ནི་བསླབ་པ་གོང་འཕེལ་དུ་
འགྱུར་བ་དང༌། བྱུང་བ་དག་ལ་ནི་དེའི་དུས་སུ་བཤག་བསྡམ་ལ་སོགས་པ་བྱས་པས་
ཕྱིར་བཅོས་དང་། ཐ་ན་ལྟུང་ཐུན་བྱིན་རླབས་བྱས་པས་ལྟུང་བ་འཕེལ་བར་མི་འགྱུར་
བ་དང༌། ལས་ཆགས་པ་ལ་མི་སྒྲིབ་པ་ཡིན་ནོ། །གཉིས་པ་རྒྱས་པར་བཤད་པ་ལ་ལྔ།
་ཟས、་
་

དངོས་གཞིའི་ཆོ་ག་དང༌། སྦྱོར་བའི་ཆོ་ག་དང༌། བྱིན་གྱིས་བརླབ་པའི་ཆོ་ག་དང༌།
གསོ་སྦྱོང་ལ་གུས་པར་བྱ་བ་དང༌། ངེས་པ་དང་ཅི་དགར་འཇུག་པ་བཤད་པའོ། །དང་
པོ་ནི། ཟླ་བ་ཕྱེད་ཕྱེད་ཀྱི་ཚེས་བཅོ་ལྔ་ལའོ། །སོ་སོར་ཐར་པའི་མདོ་འདོན་པས་སོ། །
དགག་དབྱེ་བྱས་ན་འདི་མ་གྲུབ་པ་ཉིད་མ་ཡིན་ནོ། །གསོལ་བ་དང་རྣམ་པར་བཞག་པ་
འཛིན་དུ་གཞུག་པ་སྔར་བྱ་ཞིང་དེ་གདོན་ནོ། །གླེང་གཞི་གདོན་པ་དང་གསོལ་བ་ནི་ཚིག་
ཏུ་བརྗོད་པ་ཉིད་ཀྱིས་བསྒྲུབ་པར་བྱ་བ་ཉིད་ཡིན་ནོ། །ལྷག་མ་ནི་ཐོས་པ་བསྒྲགས་
པས་ཀྱང་ངོ་། །བརྩམས་པའི་སྡེ་ཚན་ནི་རྫོགས་པར་བྱ་དགོས་སོ། །བཞི་པ་ལ་རེག་ན་
རིལ་གྱིས་སོ། །ཞེས་གསུངས་ཏེ། དུས་ནམ་གྱི་ཚེ་གསོ་སྦྱོང་བྱ་ཞེ་ན། ཟླ་བ་ཕྱེད་ཕྱེད་
ཀྱི་ཚེས་བཅོ་ལྔ་ལའོ། །དེ་ནི་ཟླ་བ་ཉ་གང་བ་དང༌། ཉ་གང་བ་དེ་ཟད་པའི་དུས་ཡིན་
པས་མཚན་མ་གསལ་བས་གསོ་སྦྱོང་མི་བརྗེད་པ་དང༌། དུས་བཟང་བས་དགེ་བ་
འགྱུར་ཆེ་བ་དང་། སངས་རྒྱས་ཀྱིས་བྱིན་གྱིས་བརླབས་པས་ཁྱད་པར་དུ་འཕགས་པའོ། །
ཊི་ཀ་ལས། བཅོ་ལྔ་ཞེས་སྨོས་པས་བཅུ་བཞིའི་གསོ་སྦྱོང་ཡང་བསྡུས་པར་རིག་པར་བྱ་
སྟེ། འདི་ལྟར་ཚེས་གཅིག་ནས་བཅོ་ལྔའི་བར་གྱི་ཉི་མ་གང་ཡང་རུང་བ་ལས་ཉི་མ་
གཅིག་ཆད་པས་སྤྱིར་ཞག་བཅུ་བཞི་ཡོད་པའི་ཕྱིར་འཇིག་རྟེན་པའི་དབང་དུ་བྱས་ནས་
བཅོམ་ལྡན་འདས་ཀྱིས་ཀྱང་སོ་སོར་ཐར་པའི་མདོ་ལས་གསོ་སྦྱོང་བཅུ་བཞི་པ་ཞེས་
གསུངས་པར་ཟད་ཀྱི་དངོས་སུ་ན་ཟླ་བའི་ངོ་དེའི་ཚེས་གྲངས་གང་ལ་ཉི་མ་གཅིག་ཆད་
པ་དེ་ཉིད་ས་སྟོང་དུ་དོར་བར་ཟད་ཀྱི་གསོ་སྦྱོང་གི་ཉི་མ་འདི་ལ་ཉི་མ་ཆད་པ་མ་ཡིན་པས་
གསོ་སྦྱོང་བཅུ་བཞི་པ་ཞེས་བྱ་བའི་ཉི་མ་དེ་ཉིད་ཚེས་བཅོ་ལྔ་པ་ཡིན་པའི་ཕྱིར་རོ། ། །
ཞེས་དང༌། ཀུན་བཏུས་ལས། ཚེས་གྲངས་ཀྱི་ཡང་དག་པ་ལ་ལྟོས་ནས་ནི། ཐམས་
ཅད་བཅོ་ལྔ་པ་ཡིན་ནོ། །འཇིག་རྟེན་པའི་ཐ་སྙད་ཀྱི་དུས་ལ་ལྟོས་ན་ནི་དྲུག་ནི་གསོ་
སྦྱོང་བཅུ་བཞི་པ་ཡིན་ནོ། །ཞེས་སོ། །དེས་ན་ཚེས་ཞག་གི་དབང་དུ་ན་ཐམས་ཅད་བཅོ་
ལྔ་པ་ཡིན་ཡང་གསོ་སྦྱོང་བཅུ་བཞི་པ་ཞེས་པ་ནི་ཚེས་ཞག་གིས་མི་འཇོག་པར་ཉིན་

ཞག་གིས་བཅུ་བཞི་པ་ཞེས་འཇོག་པ་ཡིན་ནོ། །དེ་ནི་དུས་ངེས་ཅན་གྱི་གསོ་སྦྱོང་གི་
དབང་དུ་བྱས་པ་ཡིན་ལ། བཀྲ་ཤིས་པའི་གསོ་སྦྱོང་དང་། གནོད་པ་བཟློག་པའི་གསོ་
སྦྱོང་དང་། རྩོད་པ་བཟློག་པའི་གསོ་སྦྱོང་ནི་ནམ་སྐབས་སུ་བབ་པའི་ཚེ་བྱ་བ་ལས་དུས་
ངེས་པ་མེད་ལ། དེ་གསུམ་པོའི་སྦྱོར་དངོས་མཇུག་གསུམ་གྱི་ཆོ་ག་ཐམས་ཅད་ཀྱང་
དུས་ངེས་ཅན་གྱི་གསོ་སྦྱོང་དང་སྤྱིར་བཏང་འདྲ་བ་ལ། གསོལ་བའི་ལས་ཀྱི་ཚེ་གསོ་
སྦྱོང་བཅོ་ལྔ་པ་སྟེ། ཞེས་པའི་དོད་ལ་བཀྲ་ཤིས་ཀྱི་གསོ་སྦྱོང་སྟེ། ཞེས་པ་ལྟ་བུ་དང་།
དུས་བརྗོད་དུས། ཧོར་ཟླ་བཅུ་པའི་ཚེས་ཉི་ཤུ་ལྟ་བུ་ལ། དགུན་སྟོད་ཀྱི་ཟླ་བ་དང་པོའི་
ཞག་ལྔ་འདས་སོ། །ཟླ་བ་གཅིག་དང་ཞག་ཉེར་ལྔ་ནི་ལུས་སོ། །ཞེས་བརྗོད་དགོས་
པའི་ཁྱད་པར་ཡོད་དོ། །གང་གི་སྒོ་ནས་གསོ་སྦྱོང་བྱ་ཞེ་ན། སོ་སོར་ཐར་པའི་མདོ་
འདོན་པས་སོ་སྟེ་འདོན་པས་གསོ་སྦྱོང་བྱའོ་ཞེས་པའོ། །དེ་ཡང་གནས་བསྟེན་པས་
སེམས་དྲང་པོར་སྒྲུབ་པ་ལ་སོགས་པ་དང་། འདུལ་བ་མཉན་ཏེ་འགལ་བ་བཟློག་པ་ལ་
སོགས་པ་གཞན་གྱིས་ཀྱང་ཚུལ་ཁྲིམས་གསོ་ཞིང་སྡིག་པ་སྦྱོང་བ་ཡོད་པས་ན་དེ་དག་
བསལ་བའི་ཕྱིར་སོ་སོར་ཐར་པའི་ཞེས་སྨོས་སོ། །དགག་དབྱེ་བྱས་ན་ཡང་གསོ་སྦྱོང་
མི་བྱ་སྟེ། དགག་དབྱེ་བྱས་ན་གསོ་སྦྱོང་འདི་མུ་གྲུབ་པ་ཉིད་མཱ་ཡིན་ནོ། །དེ་གཉིས་ཆོ་
ག་ཐ་དད་ཀྱང་ཆེད་དུ་གཉེར་བྱ་གཅིག་པའི་ཕྱིར་ཏེ། མེ་ཏོག་ཕྲེང་རྒྱུད་ལས། སྡིག་པའི་
སྨན་གྱི་གསོ་སྦྱོང་ནི། །དགག་དབྱེ་བྱས་ནས་ཡང་མི་བྱ། །གསོ་སྦྱོང་དག་པར་བྱ་ཕྱིར་ཏེ། །
དགག་དབྱེ་ཡང་ནི་དེ་ཉིད་ཡིན། །ཞེས་གསུངས་པའི་ཕྱིར་རོ། །འོན་ཀྱང་དགག་དབྱེ་
བྱས་ནས་ཡང་ཞི་གནས་ཀྱི་གསོ་སྦྱོང་དང་དུས་མ་ངེས་པ་བཀྲ་ཤིས་ཀྱི་གསོ་སྦྱོང་ལ་
སོགས་པ་ནི་མི་བྱ་བ་མ་ཡིན་ནོ། །ཚུལ་ཇི་ལྟར་གསོ་སྦྱོང་བྱ་ཞེ་ན། སོ་སོར་ཐར་པའི་
མདོ་འདོན་པའི་ཚེ་དང་པོར་མདོ་འདོན་པ་པོས་དགེ་འདུན་བཙུན་པ་རྣམས་གསན་དུ་
གསོལ། ཞེས་སོགས་སོ་སོར་ཐར་པའི་མདོ་འདོན་པར་གསོལ་བ་འབའ་ཞིག་པའི་
ལས་དང་། ཚེ་དང་ལྡན་པ་དག་བདག་ཅག་གསོ་སྦྱོང་བྱ་སྟེ་ཞེས་པ་ནས་མ་མཐོལ་མ་

བཤགས་ན་ནི་མི་འགྱུར་རོ་ཞེས་པའི་བར་གྱིས་འཁོར་ཡོངས་སུ་དག་པར་བྱ་བའི་ཕྱིར་
ལྟུང་བ་ཡོད་ན་མཐོལ་དུ་གཞུག་པ་དང་། མེད་ན་ཅང་མི་སྨྲ་བར་བྱ་བ་དང་། ཅང་མི་སྨྲ་
ན་ཡོངས་སུ་དག་པར་རིག་པར་བྱ་བ་སོགས་ཀྱི་རྣམ་པར་བཞག་པ་འཛིན་དུ་གཞུག་
པ་སྔར་བྱ་ཞིང་དེའི་འོག་ཏུ་སོ་སོར་ཐར་པའི་མདོ་དེ་གདོན་ནོ། །གསོ་སྦྱོང་བྱེད་པའི་
ཚེ་སོ་སོར་ཐར་པའི་མདོ་རིལ་གྱིས་གདོན་པར་བྱའམ་ཞེ་ན། སོ་སོར་ཐར་པའི་མདོའི་
གླེང་གཞི་གདོན་པ་དང་གསོལ་བ་འབའ་ཞིག་པ་འདི་གཉིས་ནི་ཚིག་ཏུ་བརྗོད་པ་ཉིད་
ཀྱིས་བསྒྲུབ་པར་བྱ་བ་ཉིད་ཡིན་ནོ། །དེས་ན་དེ་གཉིས་ཐོས་པ་བསྒྲགས་པས་བསྒྲུབ་
པར་བྱ་བ་ནི་མ་ཡིན་ནོ། །གླེང་གཞི་དང་གསོལ་བ་གཉིས་ཀྱི་ལྷག་མ་ཕམ་པའི་སྡེ་ཚན་
ལ་སོགས་པ་ནི་ཚིག་ཏུ་བརྗོད་པར་མ་ནུས་ན་ཟླ་བ་ཕྱེད་ཕྱེད་ཅིང་སོ་སོར་ཐར་པའི་
མདོ་གདོན་པ་ལས་བྱུང་བས་སྔར་གསན་པའམ། ཕྱིས་ཀྱང་གསན་པར་འགྱུར་རོ་ཞེས་
ཐོས་པ་བསྒྲགས་པས་ཀྱང་ངོ་ཞེས་བསྒྲུབ་པར་བྱ་བ་ཉིད་ཡིན་ནོ་ཞེས་པའོ། །ཀྱང་ངོ་
ཞེས་བྱ་བའི་སྒྲས་ནི་ཚིག་ཏུ་བརྗོད་པས་ཀྱང་བསྒྲུབ་པར་བྱར་རུང་བ་ཉིད་ཡིན་ནོ་ཞེས་
བསྟན་ཏོ། །དེ་ལྟར་གླེང་གཞི་དང་གསོལ་བ་གཉིས་ཚིག་ཏུ་བརྗོད་ཅིང་དེ་མན་ཆད་
ཐོས་བསྒྲག་བྱེད་པ་དང༌། ཡང་ཕམ་པ་ཡན་བཏོན་ནས་དེ་མན་ཆད་ཐོས་བསྒྲག་བྱེད་
པ་སོགས་མདོ་འདོན་པ་ལ་ལྔ་ཡོད་དེ། གཞི་འགྲེལ་ལས། སོ་སོར་ཐར་པའི་མདོ་
འདོན་པ་རྣམ་པ་ལྔ་སྟོན་ཏེ། གླེང་གཞི་འདོན་པ་དང༌། ཕམ་པར་འགྱུར་བ་འདོན་པ་
དང་། དགེ་འདུན་ལྷག་མ་འདོན་པ་དང་། མ་ངེས་པ་འདོན་པ་དང༌། རིལ་གྱིས་འདོན་
པའོ། །ཞེས་གསུངས་པའི་ཕྱིར་རོ། །ཕམ་པའི་སྡེ་ཚན་ནམ་དགེ་འདུན་ལྷག་མའི་སྡེ་
ཚན་ལ་སོགས་པ་སྡེ་ཚན་གང་དང་གང་ཚིག་ཏུ་བརྗོད་པས་གདོན་པར་མགོ་བརྩམ་
པའི་སྡེ་ཚན་ནི་སྡེ་ཚན་དེ་རྫོགས་པར་གདོན་པར་བྱ་དགོས་སོ། །འདི་ལྟར་ཕྱེད་
བཏོན་ཅིང་ཕྱེད་འཇོག་པ་ནི་སྨད་པར་བྱ་བ་ཉིད་ཡིན་པའི་ཕྱིར་རོ་ཞེས་ཊཱི་ཀ་ལས་སོ། །
ཕམ་པའི་སྡེ་དང༌། དགེ་འདུན་ལྷག་མའི་སྡེ་དང༌། མ་ངེས་པའི་སྡེ་དང་། ལྟུང་བྱེད་ཀྱི་
་
་

སྡེ་དང་། སོ་སོར་བཤགས་པའི་སྡེ་དང་། ཉེས་བྱས་ཀྱི་སྡེ་སྟེ། སྡེ་ཚན་དྲུག་གི་གོ་རིམ་
བཞི་པ་ལྟུང་བྱེད་ཀྱི་སྡེའི་ཐོག་མ་སྤང་ལྟུང་གདོན་པའི་མགོ་བརྩམ་པ་ལ་རེག་ན་དེ་
མན་ཆད་རིལ་གྱིས་གདོན་པར་བྱ་དགོས་སོ། །ཊཱི་ཀ་ལས། དེ་ལྟར་བཞི་པ་ལ་རེག་ན་
འདིར་སོ་སོར་བཤགས་པར་བྱ་བའི་སྡེ་ཚན་ལ་སོགས་པ་ཡང་ཐོས་པ་བསྒྲགས་པས་
བསྒྲུབ་ཏུ་མི་རུང་སྟེ་ལས་ཕལ་ཆེར་བྱས་པ་མ་རྫོགས་པར་དོར་བ་ནི་མ་ལེགས་པར་ཡིད་
ལ་སྣང་བའི་ཕྱིར་རོ་ཞེས་གསུངས་སོ། །གཉིས་པ་ལ་གསུམ་ལས། དང་པོ་རང་གི་ལྟུང་
བ་ཕྱིར་བཅོས་པ་ནི། འདི་ལ་ཟླ་བ་ཕྱེད་འདས་པའི་སོ་སོར་བརྟག་པར་བྱའོ། །འདུ་
བར་འགྱུར་བ་དེར་རོ། །ཤེས་པ་ཕྱིར་བཅོས་ཏེ་ཐམས་ཅད་དུ་འདུག་པར་བྱའོ། ། །
འདུག་པ་ན་དྲན་ནམ་ཡིད་གཉིས་ཟ་ན་དྲུང་ན་མོ་ལ་བྱིན་གྱིས་བརླབ་པར་བྱའོ། །ལས་
བྱེད་པས་ནི་སེམས་ཀྱིས་སོ། །ཞེས་གསུངས་ཏེ། གསོ་སྦྱོང་འདི་ལ་གསོ་སྦྱོང་སྔ་མ་
བྱས་ནས་ཟླ་བ་ཕྱེདུ་འདུས་པའི་ཉེས་པ་བདག་ལ་ཅི་བྱུང་བ་སོ་སོར་བརྟག་པར་བྱའོ། །
གང་གི་ཚེ་བརྟག་ཅེ་ན། དགེ་སློང་རྣམས་གསོ་སྦྱོང་ལ་འདུ་བར་འགྱུར་བ་སྟེ་འདུ་བར་
སྦྱོར་བའི་དུས་དེར་རོ། །སོ་སོར་བརྟགས་ནས་ཅི་བྱ་ཞེ་ན། ལྟུང་བ་བྱུང་བར་ངེས་པར་
རམ་ཡང་ན་ཡིད་གཉིས་ཀྱིས་ཤེས་པ་ཕམ་པ་ལས་གཞན་རྣམས་བསྡམ་པ་དང་མཐོལ་
བ་དང་བཤག་པ་དང་བྱིན་གྱིས་བརླབ་པ་བཞིས་ཕྱིར་བཅོས་ཏེ། གསོ་སྦྱོང་དུ་མ་ཟད་
དགག་དབྱེ་ལ་སོགས་པའི་ལས་ཀྱི་གནས་ཐམས་ཅད་དུ་འདུག་པར་བྱའོ། །འོན་ཀྱང་
དེང་སང་ནི་ལས་ཀྱི་གནས་སུ་འདུས་ནས་ཕྱིར་བཅོས་བྱེད་པ་ཡིན་ལ། དེ་ཡང་ལྷག་མ་
དང་སྤང་ལྟུང་དངོས་གཞི་བྱུང་ཡོད་ན་བྱིན་གྱིས་རློབ་དགོས་ལ། དེར་མ་ཟད་ལྟུང་བྱེད་
འབའ་ཞིག་པ་ཡིན་ཡང་དཔེར་ན་ཁབ་རོལ་བྱེད་པ་སོགས་ཐ་མ་བདུན་ལ། ཁབ་རལ་
བཅག་པ་དང༌། ཤིང་བལ་བསྡུས་པ་དང༌། ཁྲི་རྐང་གདིང་གཡན་རས་ཆེན་ཆོས་གོས་
ཚད་ལྷག་རྣམས་ཀྱི་ཚད་ལྷག་བཅད་པ་སྔོན་དུ་མ་སོང་ན་ཕྱིར་བཅོས་བྱར་མི་རུང་ཞིང་།
ཕྱིར་མ་བཅོས་བཞིན་གསོ་སྦྱོང་ལ་འདུས་ན་མི་རུང་བས་ཁབ་རལ་སོགས་ཀྱི་ལྟུང་བ་

ཟ!tབྱུང་ཡོད་ན་ཁབ་རལ་བཅག་པ་སོགས་བྱས་ནས་བཤག་དགོས་ལ། དེ་ལྟར་མ་གྲུབ་ན་
ལྟུང་བ་དེ་དག་བྱིན་རླབས་བྱ་དགོས་སོ། །དེ་བཞིན་དུ་སྦོམ་པོ་དང་། ལྟུང་བྱེད་འབའ་
ཞིག་པ་དང་། སོར་བཤགས་དང་། ཉེས་བྱས་ཀྱི་ལྟུང་བ་ལ། ལྟུང་བ་དེ་ལ་ཡིད་གཉིས་
སུ་གྱུར་པ་དང༌། ལྟུང་བ་དེ་ལས་ལྡང་ཐབས་སོགས་ལ་རྩོད་པར་འགྱུར་བ་དང་། གཞི་
དེ་ལས་ལྟུང་བར་འགྱུར་རམ་མི་འགྱུར་ངེས་པ་རྙེད་པ་ཉིད་མ་ཡིན་པ་རྣམས་ཀྱང་
སྐབས་དེར་གཞན་ལ་དྲིས་ནས་ཐེ་ཚོམ་བསལ་ཏེ་ཕྱིར་བཅོས་པ་སོགས་མ་གྲུབ་ན་བྱིན་
རླབས་བྱེད་དགོས་པར་གཞུང་མང་པོར་གསུངས་སོ། །འོན་ཀྱང་དེང་སང་ནི་མིང་
རིགས་སོ་སོར་འབྱེད་མི་ནུས་པ་སོགས་ཀྱིས་དེ་རྣམས་ཇི་བཞིན་མ་གྲུབ་པས། ཕམ་
ལྷག་གི་སྦོམ་པོ་ལྕི་ཡང་གཉིས་དང་ལྟུང་བྱེད་འབའ་ཞིག་པ་སོགས་སྐབས་དེར་ཕྱིར་
བཅོས་སུ་རུང་བའི་ལྟུང་བ་ཇི་སྙེད་བྱུང་བ་ཐམས་ཅད་ཕྱིར་བཅོས་པར་བྱ་སྙམ་དུ་
འགྱོད་སེམས་དང་སྡོམ་སེམས་དང་ལྡན་པའི་སྒོ་ནས་དགེ་འདུན་ཕན་ཚུན་བརྗོད་རེས་
ཀྱིས། དགེ་འདུན་བཙུན་པ་རྣམས་དགོངས་སུ་གསོལ། སོགས་བཟླས་ནས། སྐབས་
དེར་ཕྱིར་བཅོས་རུང་བ་རྣམས་ཕྱིར་བཅོས་པ་དང༌། དེ་བཞིན་དུ་སྐབས་དེར་ཕྱིར་
བཅོས་སུ་མི་རུང་བ་ལྷག་མ་དང་སྤང་ལྟུང་གི་དངོས་གཞི་སོགས་བྱིན་གྱིས་བརླབ་པར་
བྱ་སྙམ་དུ། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་སོགས་
བཟླས་ནས། བྱིན་རླབས་བྱས་ཏེ་དེ་ནས་གསོ་སྦྱོང་གི་གནས་དེར་འདུག་པར་གསུངས་
སོ། །དེ་ལྟར་ཕྱིར་བཅོས་སུ་རུང་བ་རྣམས་ཕྱིར་བཅོས་པར་བྱ་སྙམ་པ་དང་། སྐབས་
དེར་ཕྱིར་བཅོས་སུ་མི་རུང་བ་ཐམས་ཅད་བྱིན་གྱིས་བརླབ་པར་བྱ་སྙམ་པའི་ཀུན་སློང་
སྤྱི་ལ་ཞུགས་དགོས་ལ། དེའི་རྒྱུ་མཚན་གྱིས་ད་ལྟ་ཡིད་གཉིས་ཟ་བ་སོགས་ཟུར་དུ་
བྱིན་རླབས་མི་བྱ་བ་ཡིན་ནོ། །དེ་ལ་ལྟུང་བ་གང་གི་དངོས་གཞི་བཤགས་པའམ་བྱིན་
གྱིས་བརླབས་ན་སྦྱོར་བའི་ལྟུང་བ་ལོགས་སུ་བཤག་པ་དང་བྱིན་རླབས་བྱ་མི་དགོས་པ་
སོགས་ཀྱང་ཤེས་པར་བྱའོ། །བསྡམ་བྱའི་ཉེས་བྱས་ནི་སྡོམ་པར་བྱེད་པ་ཙམ་གྱིས་

འཐུས་སོ། །དགེ་སློང་དེ་གསོ་སྦྱོང་བྱ་བའི་གནས་སུ་འདུག་པ་ན་སོ་སོར་ཐར་པ་
བཀླགས་པས་བསྐུལ་བ་ལ་སོགས་པས་རང་གི་ལྟུང་བ་དྲན་ནམ་དེ་ལ་ཡིད་གཉིས་ཟ་
ནཱ་རང་གི་ལྟག་འོག་ན་འདུག་པའི་དགེ་སློང་དྲུང་ན་མོ་ལ་ལྟུང་བ་བྱིན་གྱིས་བརླབ་
པའི་སྔགས་ལན་གཅིག་བརྗོད་པར་བྱའོ། །དེ་ཡང་མདུན་ནས་བྱའི་གློ་ནས་མི་བྱའོ་
ཞེས་རང་འགྲེལ་ལས་སོ། །དྲན་པ་དང་ཡིད་གཉིས་ཟ་བའི་ལྟུང་བ་གཉིས་བྱིན་གྱིས་
རློབ་པའི་སྔགས་ནི། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་
བཅོ་ལྔ་པ་ལགས་ལ། བདག་དགེ་སློང་མིང་འདི་ཞེས་བགྱི་བའི་གསོ་སྦྱོང་ཡང་བཅོ་ལྔ་
པ་ལགས་ཏེ། བདག་དགེ་སློང་མིང་འདི་ཞེས་བྱ་བ་དགེ་འདུན་གྱི་ནང་དུ་ལྟུང་བ་འདི་
དང་འདི་ལྟ་བུ་ཞིག་དྲན་ཏེ། བདག་དགེ་སློང་མིང་འདི་ཞེས་བགྱི་བས་ལྟུང་བ་འདི་ཚེ་
དང་ལྡན་པའི་མདུན་དུ་བྱིན་གྱིས་བརླབས་ལ། དེང་གསོ་སྦྱོང་བགྱིའོ། །སང་ནངས་
པར་ལྟུང་བ་དེ་ཆོས་བཞིན་དུ་སླར་བགྱིའོ་ཞེས་བྱ་བ་དང༌། ཚེ་དང་ལྡན་པ་དགོངས་སུ་
གསོལ། དེང་དགེ་འདུན་གྱི་གསོ་སྦྱོང་གཅོ་ལྔ་པ་ལགས་ལ། བདག་དགེ་སློང་མིང་
འདི་ཞེས་བྱ་བའི་གསོ་སྦྱོང་ཡང་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་
བྱ་བ་དགེ་འདུན་གྱི་ནང་དུ་ལྟུང་བ་འདི་དང་འདི་ལྟ་བུ་ཞིག་ལ་ཡིད་གཉིས་སུ་གྱུར་ན།
བདག་དགེ་སློང་མིང་འདི་ཞེས་བགྱི་བས་ལྟུང་བ་དེ་ཚེ་དང་ལྡན་པའི་མདུན་དུ་བྱིན་
གྱིས་བརླབས་ལ། དེང་གསོ་སྦྱོང་བགྱིའོ། །སང་ནངས་པར་དགེ་སློང་མདོ་སྡེ་འཛིན་པ་
དང་འདུལ་བ་འཛིན་པ་དང་མ་མོ་འཛིན་པ་རྣམས་ལ་དྲིས་ཏེ་དོགས་པ་དང་ཡིད་
གཉིས་བསལ་ལ་ལྟུང་བ་དེ་ཆོས་བཞིན་དུ་སླར་བགྱིའོ་ཞེས་བརྗོད་པའོ། །ལས་གྲལ་
ན་འདུག་པ་ན་སོ་སོར་ཐར་པའི་མདོ་འདོན་པར་བྱེད་པ་པོ་ལྟ་བུ་ལས་བྱེད་པས་ལྟུང་
བ་དྲན་ནམ་ཡིད་གཉིས་ཟ་ན་ནི་དེའི་ཚེ་རང་གི་སེམས་ཀྱིས་སོ་ཞེས་རང་གི་སེམས་
ཀྱིས་ལྟུང་བ་བྱིན་གྱིས་བརླབ་པར་བྱའོ། །བྱིན་གྱིས་རློབ་པའི་སྔགས་ནི། དེང་དགེ་
འདུན་གྱི་གསོ་སྦྱོང་བཅོ་ལྔ་པ་ཡིན་ལ། བདག་དགེ་སློང་ལས་བྱེད་པ་མིང་འདི་ཞེས་

བགྱི་བའི་གསོ་སྦྱོང་ཡང་བཅོ་ལྔ་པ་ཡིན་ཏེ། བདག་དགེ་སློང་ལས་བྱེད་པ་མིང་འདི་
ཞེས་བྱ་བ་དགེ་འདུན་གྱི་ནང་དུ་ལྟུང་བ་འདི་དང་འདི་ལྟ་བུ་ཞིག་དྲན་ཏེ། བདག་དགེ་
སློང་ལས་བྱེད་པ་མིང་འདི་ཞེས་བྱ་བས་ལྟུང་བ་དེ་རང་གིས་སེམས་ཀྱིས་བྱིན་གྱིས་
བརླབས་ལ། དེང་གསོ་སྦྱོང་བྱའོ། །སང་ནངས་པར་ལྟུང་བ་དེ་ཆོས་བཞིན་དུ་ཕྱིར་བྱའོ་
ཞེས་བྱ་བ་དང་། དེང་དགེ་འདུན་གྱི་གསོ་སྦྱོང་བཅོ་ལྔ་པ་ཡིན་ལ། བདག་དགེ་སློང་
ལས་བྱེད་པ་མིང་འདི་ཞེས་བྱ་བའི་གསོ་སྦྱོང་ཡང་བཅོ་ལྔ་པ་ཡིན་ལ། བདག་དགེ་སློང་
ལས་བྱེད་པ་མིང་འདི་ཞེས་བྱ་བ་དགེ་འདུན་གྱི་ནང་དུ་ལྟུང་བ་འདི་དང་འདི་ལྟ་བུ་ཞིག་
ལ་ཡིད་གཉིས་སུ་གྱུར་ན་བདག་དགེ་སློང་ལས་བྱེད་པ་མིང་འདི་ཞེས་བྱ་བས་ལྟུང་བ་
དེ་རང་གི་སེམས་ཀྱིས་བྱིན་གྱིས་བརླབས་ལ་གསོ་སྦྱོང་བྱའོ། །སང་ནངས་པར་དགེ་
སློང་མདོ་སྡེ་འཛིན་པ་དང་འདུལ་བ་འཛིན་པ་དང་མ་མོ་འཛིན་པ་རྣམས་ལ་དྲིས་ཏེ་
དོགས་པ་དང་ཡིད་གཉིས་བསལ་ལ་ལྟུང་བ་དེ་ཆོས་བཞིན་དུ་ཕྱིར་བྱའོ་ཞེས་པའོ། །ཆོ་
གའི་སྔགས་དེ་གཞན་ལ་མི་བརྗོད་པར་ཡིད་ཀྱིས་བཀླག་པར་བྱའོ། །དེ་ཡང་འདི་དང་
དགེ་སློང་གཞན་པ་རྣམས་ཀྱིས་བྱིན་གྱིས་རློབ་པའི་སྐབས་གཉིས་སུ་ལན་གཅིག་
བརྗོད་པར་བྱའོ་ཞེས་ཤ་ཏཾ་ལས་གསུངས་ཤིང་། ཊཱི་ཀ་དང་གཞི་འགྲེལ་ལས་ཀྱང་།
འདི་དང་སྔ་མའི་བྱིན་གྱིས་བརླབ་པའི་སྐབས་དེ་དག་ཏུ་ཧ་ཅང་ཡུན་རིང་ན་མི་མཛེས་
པས་སྔགས་ལན་རེ་བཟླས་པས་ཆོག་སྟེ་ལན་གསུམ་དུ་མི་དགོས་སོ། །ཞེས་སོ། །དགག་
དབྱེ་ལ་སོགས་པ་ལས་གཞན་གྱི་གནས་སུ་འདུག་པ་ན་དགེ་སློང་དག་གིས་ལྟུང་བ་
དྲན་ནམ་ཡིད་གཉིས་ཟ་ན་བྱིན་གྱིས་བརླབ་དགོས་ལ། དེ་ཡང་གསོ་སྦྱོང་ཞེས་པའི་
གནས་སུ་དགག་དབྱེ་སོགས་གང་བྱེད་པ་དེ་བཀླག་པ་མ་གཏོགས་གཞན་རྣམས་འདྲའོ། །
གཉིས་པ་གཞན་གྱི་ལྟུང་བ་ཕྱིར་བཅོས་པ་ནི། གལ་ཏེ་ཚེས་བཅོ་ལྔ་ལ་བདག་གཅིག་པུ་
དེ་དང་མི་ལྡན་པར་ཤེས་ན་འགྲོགས་བཤེས་ལ་དྲང་པོར་འབད་པར་བྱའོ། །ཚེ་
དང་ལྡན་པ་འདི་དང་འདི་ལྟར་བྱེད་པ་གང་ཡིན་པ་དེས་ཅིར་འགྱུར། ལྟུང་བ་དང་བཅས་

པར་རོ། །འོ་ན་ཚེ་དང་ལྡན་པས་ཀྱང་འདི་དང་འདི་ལྟར་བྱས་སམ། བྱས་སོ། །འོ་ན་ཚེ་
དང་ལྡན་པ་ཡང་ལྟུང་བ་དང་བཅས་པ་ཡིན་ནོ། །ཚེ་དང་ལྡན་པ་ཁོ་བོ་གཅིག་པུར་མ་
ཟད་ཀྱི་དགེ་འདུན་ཐམས་ཅད་དོན་དེ་དང་ལྡན་པ་ཡིན་ནོ། །ཀྱེ་ཚེ་དང་ལྡན་པ་ཇེ་ཁྱོད་
རང་གི་ལྟུང་བ་ཆོས་བཞིན་དུ་ཕྱིར་གྱིས་ཤིག །དགེ་འདུན་ཐམས་ཅད་ཀྱིས་ཁྱོད་ལ་
ཅིར་འགྱུར་ཞེས་བྱ་བ་རྩོམ་པས་མིག་ལམ་དུ་ལྷག་མ་འདོད་པ་རྣམས་འཆགས་སུ་གཞུག་
གོ །འདི་ལ་མི་འདོད་པ་དེ་ལ་གླེང་བར་མི་བྱའོ། །ཞེས་གསུངས་ཏེ། གལ་ཏེ་ཚེས་བཅོ་
ལྔ་གསོ་སྦྱོང་གི་ཉིན་མོ་ལ་གཉུག་མར་གནས་པའམ་གློ་བུར་དུ་ལྷགས་པ་བདུག་
གཅིག་པུ་ཕྱི་དྲོའི་ཁ་ཟས་ཟ་བ་ལྟ་བུའི་ལྟུང་བ་དེ་དང་མི་ལྡན་ཞིང་དགེ་སློང་གཞན་
ཐམས་ཅད་ལྟུང་བ་དེ་ལྟ་བུ་མཐུན་པར་ལྡན་པར་ཤེས་ན་དགེ་འདུན་ཐམས་ཅད་ལྟུང་
བ་དང་བཅས་པའོ་ཞེས་གྱ་ཚོམ་དུ་མི་གླེང་བར་དང་པོར་རང་གི་འགྲོགས་བཤེས་ལ་
དྲང་པོར་མཐོལ་བཤགས་བྱེད་དུ་གཞུག་པར་འབད་པར་བྱའོ། །འགྲོགས་བཤེས་
ཞེས་པ་ནི་མཚོན་པ་སྟེ། ལུང་གཞི་ལས། དགེ་སློང་གཏམ་འདྲེས་པ་དང་། ཕེབས་པར་
སྨྲ་བ་དང་། སྨོན་འདྲིན་དང༌། འགྲོགས་བཤེས་གང་ཡིན་པ་དེའི་དྲུང་དུ་སོང་སྟེ་འདི་
སྐད་ཅེས་བརྗོད་པར་བྱ་ཞེས་གསུངས་པའི་ཕྱིར་རོ། །ཇི་ལྟར་འབད་པར་བྱ་ན།
འགྲོགས་བཤེས་དེ་ལ་ཚེ་དང་ལྡན་པ་ཞེས་བོས་ནས་གཞི་གང་ལས་ལྟུང་བར་འགྱུར་
བ་དཔེར་ན་ཕྱི་དྲོ་ཁ་ཟས་ཟ་བ་འདི་དང་མེ་ལ་རེག་པ་འདི་ལྟར་བྱེད་པ་གང་ཡིན་པ་
དེས་ཅིར་འགྱུར། གྲོགས་ན་རེ། ལྟུང་བ་དང་བཅས་པར་འགྱུར་རོ་ཞེས་ཟེར་ན། འོ་
ན་ཚེ་དང་ལྡན་པས་ཀྱང་ཕྱི་དྲོ་ཟས་ཟ་བ་འདི་དང་མེ་ལ་རེག་པ་འདི་ལྟར་བྱས་སམ་
ཞེས་དྲི་བར་བྱའོ། །བྱས་སོ་ཞེས་ཟེར་ན། དེ་ལ་འདི་སྐད་ཅེས་འོ་ན་ཚེ་དང་ལྡན་པ་
ཡང་ལྟུང་བ་དང་བཅས་པ་ཡིན་ནོ་ཞེས་བརྗོད་པར་བྱའོ། །གྲོགས་པོ་ན་རེ། ཚེ་དང་
ལྡན་པ་ཞེས་བོས་ནས་ཁོ་བོ་གཅིག་པུར་མ་ཟད་ཀྱི་དགེ་འདུན་ཐམས་ཅད་དོན་ལྟུང་
བ་དེ་དང་ལྡན་པ་ཡིན་ནོ་ཞེས་ཟེར་ན། དེ་ལ་འདི་སྐད་ཅེས་ཀྱེ་ཚེ་དང་ལྡན་པ་ཞེས་

བོས་ནས། ཇེ་སྟེ་དང་པོར་ཁྱོད་རང་གི་ལྟུང་བ་ཆོས་བཞིན་དུ་ཕྱིར་བཅོས་པར་གྱིས་
ཤིག དགེ་འདུན་ཐམས་ཅད་ལྟུང་བ་དང་བཅས་པ་ཉིད་ཀྱིས་ཁྱོད་ལ་དག་པར་ཅིར་
འགྱུར་ཞེས་བསྐུལ་བར་བྱ་བ་དེ་ལྟ་བུའི་རིམ་པ་རྩོམ་པས། གྲོགས་པོ་དེ་དགེ་འདུན་
ཐམས་ཅད་ཀྱི་མིག་ལམ་དུ་ལྟུང་བ་དེ་འཆགས་སུ་གཞུག་ཅིང་། དེ་དགེ་སློང་ལྷག་མ་
གཞན་རྣམས་ཀྱིས་མཐོང་ནཾས་འོ་ན་ངེད་རྣམས་ལ་ཡང་ལྟུང་བ་དེ་བྱུང་ངོ་ཞེས་ཟེར་ཞིང་།
ལྟུང་བ་དེ་ཆོས་བཞིན་དུ་བཤག་པར་འདོད་པ་རྣམས་ལ་དགེ་སློང་དེས་ལྟུང་བ་
འཆགས་སུ་གཞུག་གོ །གསོ་སྦྱོང་དང་དགག་དབྱེ་འདི་ལ་ཉེས་པ་གླེང་བར་མི་འདོད་
པའི་དགེ་སློང་ལྟུང་བ་དང་བཅས་པ་དེ་ལ་དེའི་ཚེ་ལྟུང་བ་གླེང་བར་མི་བྱའོ། །གསུམ་
པ་རང་གཞན་གཉིས་ཀའི་ལྟུང་བ་ཕྱིར་བཅོས་པ་ནི། གལ་ཏེ་ཚེས་བཅོ་ལྔ་ལ་ཐམས་
ཅད་ཀྱིས་ལྟུང་བ་ཤེས་སམ་ཡིད་གཉིས་སུ་གྱུར་ན་ལེན་པར་བྱེད་པ་བསྒྲུབ་པའི་ཕྱིར་དགེ་
སློང་འགའ་ཞིག་རང་གི་ཕྱིར་བཅོས་པའི་དོན་དུ་གནས་གཞན་དུ་གཏང་བར་བྱའོ། །མ་
གྲུབ་ན་བྱིན་གྱིས་བརླབ་པའི་ཕྱིར་གསོལ་བ་བྱ་བ་འདོད་པར་བྱའོ། །ཞེས་གསུངས་ཏེ།
གལ་ཏེ་ཚེས་བཅོ་ལྔ་གསོ་སྦྱོང་གི་ཉིན་མོ་ལ་དགེ་འདུན་ཐམས་ཅད་ཀྱིས་བདག་ཅག་
ལ་ལྟུང་བ་མཐུན་པ་དང་ལྡན་པར་ཤེས་སམ་ཡིད་གཉིས་སུ་གྱུར་ན་དགེ་འདུན་ཐམས་
ཅད་གནས་གཞན་དུ་ལྟུང་བ་མཐོལ་བཤག་བྱེད་དུ་འདོང་པོ་ནི་མི་རིགས་ཀྱི་དགེ་སློང་
གཅིག་དགེ་སློང་དེ་དག་གི་ལྟུང་བ་འཆགས་པ་ལེན་པར་བྱེད་པ་དགེ་སློང་ལྟུང་བ་མེད་
པ་ཞིག་བསྒྲུབ་པའི་ཕྱིར་དགེ་སློང་དེ་དག་གི་ནང་ནས་དགེ་སློང་འགའ་ཞིག་རང་གི་
ལྟུང་བ་ཕྱིར་བཅོས་པའི་དོན་དུ་མིང་རིགས་མཐུན་པའི་ལྟུང་བས་མ་གོས་པའི་དགེ་
སློང་གང་ན་འདུག་པའི་གནས་གཞན་དུ་གཏང་བར་བྱའོ། །དེས་དེར་རང་གི་ལྟུང་བ་
ཕྱིར་བཅོས་ཏེ་སླར་འཁོར་ནས་དེའི་མདུན་དུ་དགེ་སློང་གཞན་ཐམས་ཅད་ཀྱིས་རང་
རང་གི་ལྟུང་བ་ཆོས་བཞིན་དུ་ཕྱིར་བཅོས་པར་བྱའོ། །དེ་ལྟར་དགེ་སློང་གནས་གཞན་
དུ་བཏང་ནས་ཕྱིར་བཅོས་པ་དེ་མ་གྲུབ་ན་ལྟུང་བ་ཐུན་མོང་བ་བྱིན་གྱིས་བརླབ་པའི་
་

ཕྱིར་དགེ་སློང་གི་དགེ་འདུན་གྱིས་གསོལ་བ་འབའ་ཞིག་པའི་ལས་བྱ་བ་ལ་འདོད་
པར་བྱའོ། །ཊི་ཀ་ལས། གསོལ་བས་ལྟུང་བ་བྱིན་གྱིས་བརླབས་ལ་གསོ་སྦྱོང་ངམ་
དགག་དབྱེའི་ལས་མི་བཤོལ་བར་བྱའོ། །གང་ཟག་རེ་རེ་ཞིང་བྱིན་གྱིས་བརླབས་ན་
ཡང་དག་པར་འགྱུར་མོད་ཀྱི་རེ་རེ་ནས་བྱ་བ་ཚེགས་ཆེ་བས་འདིར་ཡང་སྤྱིར་བྱིན་གྱིས་
བརླབ་པའི་ཕྱིར་འདོད་པར་བྱའོ་ཞེས་སྨོས་ཏེ། ཞེས་གསུངས་སོ། །འདི་ལ་ཡང་ངེས་
པ་དང་ཡིད་གཉིས་ཟ་བ་སོ་སོར་བྱིན་གྱིས་རློབ་བྱེད་ཀྱི་གསོལ་བ་འབའ་ཞིག་པའི་
ལས་ལུང་དང་ཤ་ཏཾ་ལས་གསུངས་སོ། །དེ་ལྟར་བཤག་ཡུལ་མེད་ཚེ་ལྟུང་བ་བྱིན་གྱིས་
བརླབ་དགོས་པ་ལས་རྟེན་གྱི་དྲུང་དུ་བཤག་པ་བྱེད་པས་ནི་ལས་ལ་སྒྲིབ་པའི་ལྟུང་བ་
མི་འདག་གོ །བྱིན་གྱིས་བརླབས་ན་ལས་ཀྱི་ཁ་སྐོང་བར་འོས་པ་དང༌། མ་དག་ཀྱང་
གནས་སྐབས་དེར་རྫུན་ལ་རྟེན་པའི་ཉེས་པ་མི་འབྱུང་ངོ༌། །དེ་ལྟར་གསོ་སྦྱོང་དང༌།
གཞན་ཡང་བསྙེན་རྫོགས་སྒྲུབ་པ་སོགས་ཀྱི་ལས་ལ་འཇུག་པ་ལ་འདུལ་བའི་གཞུང་
ལུགས་ལས་བཤད་པ་བཞིན་ལྟུང་བ་རྣམས་བསྡམ་པའམ་མཐོལ་བའམ་བཤག་པའམ་
བྱིན་གྱིས་བརླབ་པས་ཕྱིར་བཅོས་དགོས་ཀྱི། གཞན་ལྟུང་བཤགས་དང་སྤྱི་བཤགས་
བཏོན་པ་ཙམ་གྱིས་ནི་མི་ཆོག་སྟེ། དེས་སྐབས་འདིའི་ལས་ལ་སྒྲིབ་པའི་ལྟུང་བ་མི་
འདག་པ་གང་ཞིག མ་དག་ན་དེས་ལས་ལ་བསྒྲིབས་ཏེ་གསོ་སྦྱོང་མི་ཆགས་པ་དང་
བསྒྲུབ་བྱ་ལ་སྡོམ་པ་མི་སྐྱེ་བ་སོགས་ཡིན་པའི་ཕྱིར་ཏེ། དཔག་སྙེ་ལས། འགྱོད་སྡོམ་
དྲག་པོས་རང་རང་གི་ཆོ་གས་ལྟུང་བ་ལས་ལྡང་བའི་ཐབས་ལ་མཁས་པར་བྱ་ཞིང་། དེ་
ལས་གཞན་དུ་ལྟུང་བཤགས་སོགས་ཐེག་པ་གཞན་གྱི་སྟོབས་བཞི་ཚང་བའི་བཤགས་
པས་ནི་ཆོས་འདི་པའི་ལུགས་ཀྱི་རྒྱུ་ལྟུང་བ་ལས་ལྡང་མི་ནུས་ལ། དེ་ལྟ་ནའང་ལྟུང་བའི་
འབྲས་བུ་ཕྱི་མའི་སྡུག་བསྔལ་བསྐྱེད་ནུས་རྣམས་འདག་ནུས་པའི་ཕྱིར་འབད་པར་བྱས་
ན་དོན་དང་ལྡན་པ་ཁོ་ནའོ། །ཞེས་དང༌། མཁས་གྲུབ་རྗེའི་ཐུབ་བསྟན་བྱི་དོར་ལས།
འདུལ་བའི་གཞུང་ལུགས་ནས་ཇི་ལྟར་གསུངས་པའི་ལྟུང་བ་རང་རང་གི་ཕྱིར་བཅོས་

ལ་མཁས་པར་བྱས་ནས་ཆོ་ག་བཞིན་དུ་བཤག་ཡུལ་མཚན་ཉིད་དང་ལྡན་པའི་དྲུང་དུ་
བཤགས་པ་དགོས་ཀྱི། ལྟུང་བཤགས་སོགས་སྟོབས་བཞི་ཚང་བའི་བཤགས་པ་གཞན་
གྱིས་འདུལ་བ་ནས་གསུངས་པའི་ལྟུང་བ་རྣམས་ཀྱིས་སྐྱེ་བ་ཕྱི་མ་ལ་རྣམ་སྨིན་སྡུག་
བསྔལ་མྱོང་དགོས་པའི་ནུས་པ་བྱང་བར་ནུས་ཀྱང་རྒྱུ་ལྟུང་བ་མེད་པར་བྱེད་མི་ནུས་
པས། ཞེས་གསུངས་པ་ལྟར་རོ། །གསུམ་པ་བྱིན་གྱིས་རློབ་པའི་ཆོ་ག་ལ། སྦྱོར་བ་དང་།
དངོས་གཞི་དང་། ཞར་བྱུང་གསུམ་ལས། དང་པོ་ནི། བཞི་པས་ཆུང་བ་ཉིད་ལ་ཡང་
གཙུག་ལག་ཁང་གི་བྱ་བ་གནས་པ་ཁོ་ན་ཡིན་ནོ། །སྟན་ཐབས་ཉམས་པར་མི་བྱའོ། །
ཆག་ཆག་དང་ཕྱག་དར་དང་ལྕི་བ་གསར་པས་ཕྱུག་པ་བྱ་བ་དང་། སེང་གེའི་ཁྲི་བཤམ་
པ་དང་མར་མེ་གཟུགས་པ་དང་ཆོས་ཉན་དུ་གཞུག་པ་དག་བྱས་ལ། ཕྱོགས་ཆེས་མཐོན་
པོར་འདུག་སྟེ་ཕྱོགས་བཞིར་རྣམ་པར་བལྟ་བར་བྱའོ། །དགེ་སློང་དག་འོང་བ་སྣང་ན་
ཀྱེ་ཚེ་དང་ལྡན་པ་མྱུར་བ་མྱུར་བར་ཤོག་ཅིག་དེང་དགེ་འདུན་གྱི་གསོ་སྦྱོང་ངམ་དགག་
དབྱེ་བཅོ་ལྔ་པ་ཡིན་ནོ་ཞེས་བརྗོད་པར་བྱའོ། །ཞེས་གསུངས་ཏེ། གཙུག་ལག་ཁང་
གཅིག་ན་དགེ་སློང་བཞི་པས་ཉུང་བ་གསུམ་མམ་གཉིས་སམ་གཅིག་ཁོ་ན་འདུག་པ་
ཉིད་ལ་ཡང་དེས་གསོ་སྦྱོང་གི་ཚེ་ཕྱག་དར་ལ་སོགས་པ་གཙུག་ལག་ཁང་གི་བྱ་བ་
གདོན་མི་ཟ་བར་བྱ་དགོས་པར་གནས་པ་ཁོ་ན་ཡིན་ནོ། །བཞི་པས་ཉུང་བ་ཉིད་
གནས་ཀྱང་དེར་དགེ་སློང་མ་འོངས་པ་དག་འོང་སྲིད་པས་དེའི་དོན་དུ་སྟན་ཐབས་ཏེ་
སྟན་གདིང་བ་ཉམས་པར་མི་བྱའོ། །གྲལ་རིམ་བཞིན་དུ་སྟན་དག་བཤམ་པར་བྱའོ་
ཞེས་ལུང་མ་མོ་ལས་སོ། །བཞི་ལས་ཉུང་བར་གནས་པའི་དགེ་སློང་དག་གིས་རང་གི་
གཙུག་ལག་ཁང་དེར་གསོ་སྦྱོང་གི་ཉིན་མོ་ཆག་ཆག་དང༌། ཕྱག་དར་དང༌། ལྕི་བ་
གསར་བས་བྱུག་པ་བྱ་བ་དང༌། སེང་གེའི་ཁྲི་བཤམ་པ་དང༌། མར་མེ་གཟུགསཾ་པ་
དང༌། ཆོས་ཉན་དུ་གཞུག་པ་དགུ་བྱས་ལ་ཕྱོགས་ཆེས་མཐོན་པོར་འདུག་སྟེ། དགེ་
སློང་དག་འོང་ངམ་མི་འོང་ཕྱོགས་བཞིར་རྣམ་པར་བལྟ་བར་བྱའོ། །ཆག་ཆག་ལ་

ཀ
་
སོགས་པའི་ལས་དེ་དག་ཐམས་ཅད་ནི་གོ་རིམ་དེ་ཁོ་ན་བཞིན་དུ་བྱ་བ་ཡིན་ནོ་ཞེས་ཊཱི་
ཀ་ལས་སོ། །བལྟས་པའི་ཚེ་དགེ་སློང་དག་འོང་བ་སྣང་ན་ཀྱེ་ཚེ་དང་ལྡན་པ་དག་མྱུར་
བ་མྱུར་བར་ཤོག་ཅིག དུས་དེང་ན་དགེ་འདུན་གྱི་གསོ་སྦྱོང་ངམ་དགག་དབྱེ་བཅོ་ལྔ་
པ་ཡིན་ནོ་ཞེས་བརྗོད་པར་བྱའོ། །གཉིས་པ་ནི། བཞིར་མ་ཚང་ན་དུས་ཀྱི་བར་དུ་
བསྡད་དེ་བྱིན་གྱིས་བརླབ་པར་བྱའོ། །འབའ་ཞིག་ན་འདུག་སྟེའོ། །ལྷག་མ་གཞན་
དང་བཅས་པ་ཡིན་ན་མདུན་དུའོ། །གསུམ་ནི་འཁོད་དོ། །ཞེས་གསུངས་ཏེ། དེ་ལྟར་
བྱས་ཀྱང་དགེ་སློང་བཞིར་མ་ཚང་ན་གསོ་སྦྱོང་གི་དུས་སྐྱ་རེངས་མ་ཤར་ཚུན་ཆད་ཀྱི་
བར་དུ་བསྡད་དེ་དགེ་སློང་གཞན་མ་བྱུང་ན་གསོ་སྦྱོང་དེ་བྱིན་གྱིས་བརླབ་པར་བྱའོ།
རང་འགྲེལ་དང་ཊིཀ་ལས་དེ་ལྟར་སྐྱ་རེངས་མ་ཤར་ཚུན་ཆད་དུ་བསྡད་དེ་ཞེས་
གསུངས་ཀྱང་མཚོན་པ་ཙམ་སྟེ་ཚེས་བཅོ་ལྔ་དེ་ལ་གནས་དེར་དགེ་སློང་གཞན་མི་འོང་
བར་ངེས་པ་ཐོབ་ན་གསོ་སྦྱོང་བྱིན་གྱིས་རློབ་པའོ། །བཞིར་ཚང་ཡང་སོ་སོར་ཐར་པའི་
མདོ་འདོན་ནུས་པ་མེད་ན་བྱིན་གྱིས་བརླབ་པར་བྱའོ། །བྱིན་གྱིས་རློབ་པའི་སྔགས་ནི་
ལོ་ཆེན་གྱི་གཞི་གསུམ་ཆོ་གར་དྲངས་པ་བཞིན་ནོ། །གནས་དེ་ན་དགེ་སློང་དེ་གྲོགས་
མེད་པ་གཅིག་པུ་འབའ་ཞིག་ཡིན་ན་འདུག་སྟེ་སྟོན་པ་དང་འཕགས་པའི་ཚོགས་དག་
བསམས་ནས། ལྷ་རྣམས་དགོངས་སུ་གསོལ་སོགས་བརྗོད་ནས་གསོ་སྦྱོང་དང་དགག་
དབྱེ་བྱིན་གྱིས་བརླབ་པར་བྱའོ། །དགེ་སློང་རང་ཉིད་མ་གཏོགས་པ་ལྷག་མུ་དགེ་སློང་
གཞན་གཅིག་དང་བཅས་པ་ཉིད་ཡིན་ན་ཕར་ཚུར་མདུན་དུ་ཙོག་ཙོག་པོར་འདུག་སྟེ།
ཆོ་ག་བརྗོད་ནས་གསོ་སྦྱོང་དང་དགག་དབྱེ་བྱིན་གྱིས་བརླབ་པར་བྱའོ། །གལ་ཏེ་དགེ་
སློང་གསུམ་ཡོད་ན་ནི་ཕྱོགས་གཅིག་ཏུ་གཅིག་དང་ཕྱོགས་གཅིག་ཏུ་གཉིས་གྲལ་རིམ་
བཞིན་དུ་འཁོད་དེ་གཅིག་གི་མདུན་དུ་གཉིས་ཀྱིས་དང་གཉིས་ཀྱི་མདུན་དུ་གཅིག་
གིས་བྱིན་གྱིས་བརླབ་པར་བྱ་བ་ཉིད་དོ། །གང་བྱིན་གྱིས་བརླབ་རྒྱུ་དེ་ནི་བཅུ་བཞི་པ་
དང་བཅོ་ལྔ་པ་གང་རུང་གིས་ཁྱབ་སྟེ། འདི་གཉིས་དུས་ལས་འདའ་མི་རུང་ལ་བཀྲ་

ཀ
་
ཤིས་ཀྱི་གསོ་སྦྱོང་སོགས་ནི་དུས་ངེས་པ་མེད་པའི་ཕྱིར་རོ། །གསུམ་པ་ནི། བཞིའི་
དགག་དབྱེ་ཡང་དེ་བཞིན་ནོ། །ཞེས་གསུངས་ཏེ། ཚུལ་ནས་དབྱུང་བའི་ཚེ་དགེ་སློང་
ལྔར་མ་ཚང་ན་དགག་དབྱེ་བྱར་མི་རུང་བས་དགེ་སློང་བཞིའི་དགག་དབྱེ་བྱིན་གྱིས་
བརླབ་པ་ཡང་གསུམ་གྱིས་གསོ་སྦྱོང་བྱིན་གྱིས་བརླབ་པ་དེ་བཞིན་དུ་འཁོད་དེ་བྱ་
དགོས་པ་ཡིན་ནོ། །དེ་ལྟར་ཊཱི་ཀ་ལས། དགེ་སློང་བཞིས་དགག་དབྱེ་བྱིན་གྱིས་བརླབ་
པར་བྱའོ། །ཞེས་དང་། ཀརྨ་ཤ་ཏཾ་ལས་དགེ་སློང་བཞི་མན་ཆད་ཀྱིས་ནི་དགག་དབྱེ་
བྱིན་གྱིས་བརླབ་པར་གསུངས་པ་དང༌། དེ་བཞིན་དུ་སོ་ཐར་འགྲེལ་པ་འདུལ་བ་
བསྡུས་པ་དང༌། སོ་ཐར་འགྲེལ་པ་མི་བརྗེད་པའི་དྲན་བྱེད་གཉིས་ལས་དགེ་སློང་
བཞིས་དགག་དབྱེ་བྱར་མི་རུང་བར་གསུངས་པ་དང་། དཔལ་སྤྲུལ་རིན་པོ་ཆེའི་གཞི་
བཅུ་བདུན་གྱི་ཟིན་བྲིས་ལས། དགེ་སློང་ལྔའི་ཚོགས་ཀྱིས་དགག་དབྱེ་བྱ་ཞིང་། དེ་
ལས་ཉུང་བས་མི་བྱེད་པ་དང་། ཞེས་གསུངས་སོ། །འདུལ་བ་ལུང་གཞི་ལས་ནི་གང་ན་
དགེ་སློང་བཞི་གནས་པར་ནི་དེ་དག་གིས་གསོལ་བ་བྱས་ལ་དགག་དབྱེ་བྱེད་པའི་དགེ་
སློང་ནི་བསྐོ་བར་མི་བྱའོ་ཞེས་གསུངས་ཤིང་། ལོ་ཆེན་གྱི་གཞི་གསུམ་ཆོ་ག་ལས།
དགག་དབྱེ་བྱ་བའི་གནས་དེ་ན་དགེ་སློང་བཞི་ལས་མེད་ན། དགག་དབྱེ་བྱེད་པ་པོ་
བསྐོར་མི་རུང་བས་མི་བསྐོ་བར་གསོལ་བའི་ལས་དང་དགག་དབྱེ་དངོས་གོང་ལྟར་བྱ་
ཞིང་ཞེས་དགེ་སློང་བཞི་ལས་མེད་ཀྱང་དགག་དབྱེ་བྱ་བར་གསུངས་པ་ནི་ཉེས་བཅས་
སོ། །གཅིག་ལ་གཅིག་དགག་དབྱེ་བྱིན་གྱིས་བརླབ་པ་ནི་སང་ཕོད་ཀྱི་དགག་དབྱེའི་ཚེ་
གྲངས་ཚང་བར་བྱའོ་ཞེས་བསམ་པར་འགྲེལ་ཆུང་ལས་གསུངས་སོ། །བཞི་པ་གསོ་
སྦྱོང་ལ་གུས་པར་བྱ་བ་ལ་གསུམ་ལས། དང་པོ་གསོ་སྦྱོང་མེད་པའི་གནས་སུ་མི་སྡོད་
པ་ནི། དེའི་ཚེ་གནས་ན་སོ་སོར་ཐར་པའི་མདོ་འདོན་ནུས་པ་མེད་པར་ཤེས་ན་གསོ་
སྦྱོང་ལ་བསྡད་པར་མི་བྱའོ། །གང་ན་དེ་ལས་འདའ་བ་དེར་ཉེ་བར་འགྲོ་བར་མི་བྱའོ། །
གནས་པར་ཁས་བླངས་པ་ཕྱི་མའི་གོང་མ་བསྲུང་བར་མི་བྱའོ། །དེ་ལ་ཡང་ཟླ་བ་གཉིས་

ལས་ལྷག་པའོ། །གནས་དང་ལས་དང་རྙེད་པ་དང་བསྙེན་བཀུར་བ་བསྟབས་པས་
འདོན་པར་བྱེད་པ་གཉེར་བར་བྱའོ། །མདོ་སྡེ་འཛིན་པ་འོང་བ་གདུགས་དང་རྒྱལ་མཚན་
དང་། བ་དན་ལ་སོགས་པ་དག་གིས་བསུ་བར་བྱའོ། །འདུལ་བ་དང་མ་མོ་མང་ངོ་། །
དཔག་ཚད་ཕྱེད་དང་གསུམ་དུའོ། །མ་ནུས་ན་རྒྱུང་གྲགས་ལྔར་རོ། །གསུམ་མམ་
དཔག་ཚད་ཕྱེད་དམ་རྒྱང་གྲགས་སམ་རྒྱང་གྲགས་ཕྱེད་དམ་ཁྱམས་སུ་ཡང་རུང་ངོ་། །
ངག་གིས་བཤེས་པའི་ཚིག་གིས་བསུས་ནས་ལྷུང་བཟེད་དང་ཆོས་གོས་བླང་བར་བྱའོ། །
ཁྲུས་བྱའོ། །དགེ་འདུན་ལ་ཡང་སྣུམ་བག་གི་རྙེད་པའོ། །གནས་ལ་སོགས་པ་བསྟབས་
པ་སྦྱིན་ནོ། །ཆོས་མཉན་པ་ཡང་ངོ་། །དགེ་སློང་ཕྲག་དོག་ཅན་ལ་འདི་དག་བསྟན་པ་
འཛིན་པ་ཡིན་ནོ་ཞེས་གོ་བར་བྱའོ། །ཞེས་གསུངས་ཏེ། གསོ་སྦྱོང་གི་དུས་དེའི་ཚེ་
གཙུག་ལག་ཁང་ལ་སོགས་པའི་གནས་གང་ན་སོ་སོར་ཐར་པའི་མདོ་འདོན་ནུས་པ་
མེད་པར་ཤེས་ན་དེའི་ཚེ་འོག་ཏུ་བཤད་པ་ལྟར་གནས་གཞན་ནས་སོ་སོར་ཐར་པའི་
མདོ་འདོན་ནུས་པ་བཙལ་དགོས་ཤིང་། གལ་ཏེ་བཙལ་ཀྱང་མ་རྙེད་ན་དེར་གསོ་སྦྱོང་
གི་དུས་ལ་ཐུག་གི་བར་དུ་བསྡདུ་པར་མི་བྱའོ། །གནས་གང་ན་སོ་སོར་ཐར་པའི་མདོ་
འདོན་ནུས་པ་མེད་པའམ། དགེ་འདུན་གྲངས་མ་ཚང་བས་གསོ་སྦྱོང་དེ་ལས་འདའ་བ་
སྟེ་གསོ་སྦྱོང་མི་བྱེད་པའི་གནས་དེར་དབྱར་ཚུལ་དུ་འཇུག་པ་ལ་སོགས་པར་ཉེ་བར་
འགྲོ་བར་མི་བྱའོ། །གང་ན་གསོ་སྦྱོང་ལས་འདའ་བར་བྱེད་པའི་གནས་དེར་དབྱར་
གནས་པར་ཁས་བླངས་པ་ཕྱི་མའི་གོང་མ་དབྱར་སྔ་མའི་ཟླ་བ་དང་པོ་བསྲུང་བར་མི་
བྱའོ། །འགྲེལ་ཆུང་ལས། ཚུལ་སྔ་མར་ཚུལ་དུ་ཞུགས་པ་ལས་སོ་སོར་ཐར་པའི་ཁ་
ཏོན་དང་ཆོ་ག་ཤེས་པ་ཤིའམ་གུད་དུ་སོང་ངམ། ཁྱིམ་པར་བབས་ན་ཚུལ་མི་བསྲུང་
བར་ཤེས་པ་འཚོལ་དུ་འགྲོའོ། །ཞེས་སོ། །ཟླ་བ་བར་མ་ལ་བབས་ན་བསྲུང་བར་བྱའོ། །
དབྱར་གནས་པར་ཁས་བླངས་པ་ཕྱི་མ་དེ་ལ་ཡང་ཐོག་མའི་ཟླ་བ་གཉིས་བསྲུང་གི་དེ་
ལས་ལྷག་པ་ཟླ་བ་གསུམ་པ་བསྲུང་བར་མི་བྱའོ། །འགྲེལ་ཆུང་ལས། ཚུལ་ཕྱི་མར་

ཞུགས་པ་ལས་སོ་སོར་ཐར་པ་ཤེས་པ་ཤིའམ་མེད་པར་གྱུར་ན་ཟླ་བ་གཉིས་ཀྱི་བར་དུ་
ཚུལ་ཁྲིམས་བསྲུང་ལ་དེ་ནས་དྲལ་ཏེ་ཚུལ་དང་ཆོ་ག་ཤེས་པ་འཚོལ་དུ་འགྲོའོ། །ཞེས་
སོ། །དབྱར་སྔ་ཕྱི་མི་བསྲུང་བར་བྱ་བ་འདི་ཡང་དེ་སྐབས་སུ་གཞན་ནས་མདོ་འདོན་
ནུས་པ་བཙལ་ཀྱང་མ་རྙེད་ན་མི་བསྲུང་བར་བྱ་བ་ཡིན་པར་ལུང་གཞི་ལས་གསུངས་སོ། །
གང་ན་སོ་སོར་ཐར་པ་འདོན་པར་བྱེད་པ་མེད་པའི་དགེ་སློང་རྣམས་ཀྱིས་གནས་
གཞན་ནས་འདོན་པར་བྱེད་པ་གཉེར་བ་ནི། མལ་ཆ་དང་གནས་ཁང་བཟང་པོ་འབུལ་
ཞེས་གནས་དང་། ལག་གི་བླ་ལ་སོགས་པའི་ལས་སུ་མི་བསྐོ་ཞིང་ཡིད་དལ་དུ་གཞག་
ཅེས་དང་། ཆོས་གོས་དང་སྣུམ་བག་ལ་སོགས་པའི་རྙེད་པ་དང་། གཡོག་བྱེད་པའི་
བསྙེན་བཀུར་བ་སྟེ། དེ་དག་སྔར་ནས་བསྟབས་པས་གསོ་སྦྱོང་གི་སོ་སོར་ཐར་པའི་
མདོ་འདོན་པར་བྱེད་པ་གཉེར་ཞིང་སྤྱན་དྲང་བར་བྱའོ། །ཚིག་དང་དོན་གྱི་སྒོ་ནས་
མདོ་སྡེ་འཛིན་པ་འོང་བ་ན་དགེ་འདུན་དུ་གྱུར་པའི་དགེ་སློང་དག་གིས་གདུགས་དང་
རྒྱལ་མཚན་དང་བ་དན་ལ་སོགས་པ་དག་གིས་བསུ་བར་བྱའོ། །ཚིག་དང་དོན་གྱི་སྒོ་
ནས་དམ་པའི་ཆོས་འདུལ་བ་འཛིན་པ་དང་མ་མོ་སྟེ་མངོན་པ་འཛིན་པ་ཡང་ངོ་སྟེ་དེ་
བཞིན་དུ་བསུ་བར་བྱའོ་ཞེས་པའོ། །ལམ་ཇི་སྲིད་དུ་བསུ་ཞེ་ན། དཔག་ཚད་ཕྱེད་
དང་གསུམ་སྟེ་མཚམས་ཆེན་གྱི་མཐའ་ཚུན་ཆད་དུ་བསུ་བར་བྱའོ། །ཐག་དེ་ཙམ་དུ་
བསུ་བར་མ་ནུས་ན་རྒྱང་གྲགས་ལྔར་རོ་སྟེ་རྒྱང་གྲགས་ལྔར་བསུ་བར་བྱའོ་ཞེས་སྦྱར་
རོ། །དེ་ཙམ་དུ་བསུ་བར་མ་ནུས་ན་རྒྱང་གྲགས་གསུམ་མམ་དཔག་ཚད་ཕྱེད་དེ་རྒྱང་
གྲགས་བཞི་ཉིད་དམ་རྒྱང་གྲགས་སམ་རྒྱང་གྲགས་ཕྱེད་དམ་ཁྱམས་སུ་ཡང་བསུ་བ་
རུང་ངོ༌། །དེ་ལྟར་འདིར་རྒྱང་གྲགས་གསུམ་མམ་དཔག་ཚད་ཕྱེད་དམ་ཞེས་གསུངས་
ཀྱང་། ལུང་ལས་དཔག་ཚད་ཕྱེད་དམ་རྒྱང་གྲགས་གསུམ་མམ་ཞེས་གསུངས་པ་ནི་གོ་
རིམ་ལེགས་པར་གསུངས་སོ། །དེ་ཡང་ངག་གིས་བྱོན་པ་ལེགས་སོ་ཞེས་བྱ་བ་ལ་
སོགས་པ་བཤེས་པའི་ཚིག་གིས་བསུས་ནས་སྡེ་སྣོད་འཛིན་པ་དེའི་ལྷུང་བཟེད་དང་

ཆོས་གོས་བླང་བར་བྱའོ། །བསུས་ནས་དེ་ལ་ཁྲུས་ཆབ་བསྟབས་ཏེ་དུས་དང་མཐུན་
པའི་ཆུས་ཁྲུས་བྱ་ཞིང་བསྐུ་མཉེ་དང་དྲིལ་ཕྱིས་ཀྱང་བྱའོ། །དེའི་ཚེ་དེར་གནས་པའི་
དགེ་འདུན་པ་ཐམས་ཅད་ལ་ཡང་དགའ་སྟོན་གྱི་རྣམ་པ་ལྟ་བུར་སྣུམ་བག་གི་རྙེད་པ་
དབུལ་བར་བྱའོ། །སྡེ་སྣོད་འཛིན་པ་དེའི་གནས་ཁང་དང་ལ་སོགས་པས་བསྡུས་པ་
ལས་དང་རྙེད་པ་དང་བསྙེན་བཀུར་བསྟབས་པ་སྦྱིན་ནོ། །ཐམས་ཅད་ཀྱིས་སྡེ་སྣོད་
འཛིན་པ་དེ་ཆོས་སྟོན་པར་སྤྲོ་བ་བསྐྱེད་ཅིང་སེང་གེའི་ཁྲི་བཤམ་པ་སོགས་ཀྱི་སྒོ་ནས་
ཆོས་མཉན་པ་ཡང་ངོ་སྟེ་སྦྱིན་ནོ་ཞེས་པའོ། །མཁས་ཤིང་བཀུར་གྱིས་དོགས་པའི་དགེ་
སློང་ཕྲག་དོག་ཅན་གཞན་ལ་སྡེ་སྣོད་འཛིན་པ་འདི་དག་ནི་སྟོན་པའི་བསྟན་པ་སྡེ་སྣོད་
འཛིན་པ་ཡིན་ནོ། །དེས་ན་བཀུར་སྟི་བྱ་བར་རིགས་ཏེ། དེ་ལ་ཕྲག་དོག་སྐྱེད་ན་སྡིག་
ཏུ་འགྱུར་གྱིས་ཕྲག་དོག་བྱེད་མི་རིགས་ཞེས་གོ་བར་བྱའོ། །གཉིས་པ་གསོ་སྦྱོང་ཡོད་
པའི་གནས་ནས་མི་འགྲོ་བ་ནི། གསོ་སྦྱོང་དང་དགག་དབྱེ་མ་བྱས་པས་དེའི་ཉིན་མོ་
རང་གི་དེ་ཡོད་པའི་གནས་ནས་འགྲོ་བར་མི་བྱ་སྟེ། གལ་ཏེ་དེ་ཉིད་ཀྱི་ཚེ་རྣམ་པ་དེ་ལྟ་
བུར་ཕྱིན་པའམ་འཐབ་ཀྲོལ་ཅན་དག་དང་འབྲལ་བའམ་སྤྱོད་པ་བཟང་པོ་ཅན་དག་
དང་འཕྲད་པ་དེ་ལྟ་བུར་འགྲོ་བ་ཉིད་མ་ཡིན་ནའོ། །སྤྱོད་པ་བཟང་པོ་ཅན་གྱི་དགེ་སློང་
དང་བཅས་པ་ནས་འཐབ་ཀྲོལ་ཅན་གྱི་དགེ་སློང་དང་བཅས་པར་འགྲོ་བར་མི་བྱའོ། །
དགེ་སློང་དང་བཅས་པ་ནས་དགེ་སློང་མེད་པར་ལྷག་མ་རྣམས་དང་ལྷན་ཅིག་མ་ཡིན་
པའམ། གནོད་པ་དང་ལུས་དང་སེམས་ཤིན་ཏུ་སྦྱངས་པའི་དབང་མ་གཏོགས་པར་
འགྲོ་བར་མི་བྱའོ། །ཞེས་གསུངས་ཏེ། དགེ་སློང་གང་གསོ་སྦྱོང་དང་དགག་དབྱེ་མ་
བྱས་པས་གསོ་སྦྱོང་དང་དགག་དབྱེ་དེའི་ཉིན་མོ་རང་གི་གནས་ན་གསོ་སྦྱོང་དང་
དགག་དབྱེ་དེ་ཡོད་པའི་གནས་ནས་གནས་གཞན་དུ་འགྲོ་བར་མི་བྱ་སྟེ། ཐམས་ཅད་
དུའམ་ཞེ་ན། གལ་ཏེ་གསོ་སྦྱོང་དང་དགག་དབྱེའི་དུས་དེ་ཉིད་ཀྱི་ཚེ་གནས་གང་ན་
རང་གི་གསོ་སྦྱོང་དང་དགག་དབྱེ་ཡོད་པའི་གནས་རྣམ་པ་དེ་ལྟ་བུར་ཕྱིན་པ་ལ་འགྲོ་

་
་
བའམ། གཞན་གྱི་གནས་དེར་གསོ་སྦྱོང་དང་དགག་དབྱེ་མེད་ཀྱང་རང་ཉིད་སྡོད་པའི་
གནས་དེ་ན་གང་ཟག་འཐབ་ཀྲོལ་བྱེད་པའི་རང་བཞིན་ཅན་ཡོད་པས་འཐབ་ཀྲོལ་
ཅན་དག་དང་འབྲལ་བར་འདོད་པས་འགྲོ་བའམ། གཞན་གྱི་གནས་སུ་གསོ་སྦྱོང་དང་
དགག་དབྱེ་བྱེད་པ་མེད་ཀྱང་རང་གི་གནས་ན་གྲོགས་བཟང་པོ་མེད་ནས་ཡོངས་སུ་
དག་པ་ལྟ་བ་མཐུན་པའི་དགེ་སློང་སྤྱོད་པ་བཟང་པོ་ཅན་དག་དང་འཕྲད་པ་དེ་ལྟ་བུར་
འགྲོ་བ་ཉིད་མ་ཡིན་ན་དེའི་ཚེ་འགྲོ་བར་མི་བྱའོ། །དེའི་ཤུགས་ཀྱིས་གསོ་སྦྱོང་དང་
དགག་དབྱེ་ཡོད་པའི་རང་གི་གནས་དེ་ནས་རང་གི་གནས་དང་འདྲ་བར་གསོ་སྦྱོང་དང་
དགག་དབྱེ་ཡོད་པའི་གནས་སུ་འགྲོ་བའམ། གསོ་སྦྱོང་དང་དགག་དབྱེ་མེད་ཀྱང་
འཐབ་ཀྲོལ་ཅན་དག་དང་འབྲལ་བར་འགྲོ་བའམ། སྤྱོད་པ་བཟང་པོ་དག་དང་འཕྲད་
པ་དེ་ལྟ་བུར་འགྲོ་བ་ལ་ནི་ཉེས་པ་མེད་པར་བསྟན་ཏོ། །སྤྱོད་པ་བཟང་པོ་ཅན་གྱི་དགེ་
སློང་དང་བཅས་པའི་གནས་དེ་ན་གསོ་སྦྱོང་ལ་སོགས་པའི་ལས་ཡོད་པའམ་གསོ་སྦྱོང་
སོགས་བྱིན་གྱིས་རློབ་པ་ཙམ་ལས་གསོ་སྦྱོང་ལ་སོགས་པའི་ལས་མེད་པ་ཉིད་ཡིན་
ཡང་སྤྱོད་པ་བཟང་པོ་ཅན་གྱི་དགེ་སློང་དང་བཅས་པ་ཉིད་ཀྱི་གནས་དེ་ནས་གསོ་སྦྱོང་
ལ་སོགས་པའི་ལས་ཐམས་ཅད་ཡོད་མེད་གང་ཡིན་ཡང་འཐབ་ཀྲོལ་ཅན་གྱི་དགེ་སློང་
དང་བཅས་པར་རམ་བཅས་པའི་གནས་སུ་འགྲོ་བར་མི་བྱའོ། །རབ་ཏུ་ཞི་བོའི་སེམས་
ཀྱིས་སྤྱོད་པ་བཟང་པོའི་ནང་ན་གནས་པའི་ཚུལ་ཁྲིམས་རྣམ་པར་དག་པ་ཅི་འདྲ་བ་དེ་
ལྟ་བུར་ནི་འཐབ་ཀྲོལ་ཅན་དག་དང་ལྷན་ཅིག་གནས་ཏེ་གསོ་སྦྱོང་དགག་དབྱེ་བྱས་
པས་ཀྱང་ཚུལ་ཁྲིམས་རྣམ་པར་དག་པར་མི་འགྱུར་ཞེས་ཊཱི་ཀ་ལས་དོན་དེ་ལྟར་བཤད་
དོ། །དགེ་སློང་དང་བཅས་པ་ནས་གཙུག་ལག་ཁང་སྟོང་པ་ལ་སོགས་པ་དགེ་སློང་
མེད་པར་ཏེ་མེད་པའི་གནས་སུ་དགེ་སློང་རང་གི་ལྷག་མ་དགེ་སློང་གཞན་རྣམས་དང་
ལྷན་ཅིག་མ་ཡིན་པའམ། སྲོག་དང་ཚང་སྤྱོད་སོགས་ཀྱི་བར་ཆད་ཀྱི་གནོད་པ་ཉིད་ཀྱི་
དབང་དང་། ལུས་དང་སེམས་དགེ་བ་བྱ་བ་ལ་ལས་སུ་རུང་ཞིང་བཏུབ་པའི་ཤིན་ཏུ་

སྦྱངས་བ་ཐོབ་པར་འགྱུར་བའི་དབང་མ་གཏོགས་པར་འགྲོ་བར་མི་བྱའོ། །ཤུགས་
ཀྱིས་གྲོགས་དགེ་སློང་གཞན་རྣམས་དང་ལྷན་ཅིག་འགྲོ་བའོམ་སྲོག་དང་ཚངས་སྤྱོད་
སོགས་ཀྱི་གནོད་པའི་དབང་དང་ལུས་སེམས་ཤིན་ཏུ་སྦྱངས་བའི་དབང་གིས་འགྲོ་བ་
ལ་ཉེས་པ་མེད་པར་བསྟན་ཏོ། །ཊཱི་ཀ་ལས། འདི་ལྟར་གསོ་སྦྱོང་དང་དགག་དབྱེ་དག་
པས་ཀྱང་(ཤིན་ཏུ་སྦྱངས་པ་}འདིས་ཚུལ་ཁྲིམས་གསོ་བ་ཆེས་ལྷག་པར་སྐྱེ་བར་འགྱུར་བའི་
ཕྱིར་རོ། །དེ་ལྟ་བས་ན་ལུས་དང་སེམས་ཤིན་ཏུ་སྦྱངས་པ་བསྐྱེད་པའི་ཕྱིར་གསོ་སྦྱོང་
དང་དགག་དབྱེ་དག་བྱིན་གྱིས་བརླབ་པ་ཙམ་དུ་བཤོལ་བ་རིགས་པ་ཁོ་ན་ཡིན་ནོ། །
ཞེས་གསུངས་སོ། །གསུམ་པ་སློབ་མ་གསོ་སྦྱོང་དང་དགག་དབྱེ་མ་བྱས་པར་མི་དོར་བ་
ནི། འགྲོ་བའི་ཕྱིར་གནས་པ་གསོ་སྦྱོང་དང་དགག་དབྱེ་མ་བྱས་པར་དོར་བར་མི་བྱའོ། །
རྐྱེན་དེ་ལྟ་བུ་ཉིད་ཡོད་ན་སྤྱོད་པ་བཟང་པོ་དང་ལྡན་པ་དང་འདོན་པ་དང་ལྡན་པའི་གནས་
བསྟན་ནས་དེར་འགྲོར་གཞུག་པར་བྱའོ། །བསྒོ་བ་དེ་ལས་འདའ་བར་མི་བྱའོ། །ཞེས་
གསུངས་ཏེ། མཁན་པོ་ལ་སོགས་པས་བདག་ཉིད་གཞན་དུ་འགྲོ་བའི་ཕྱིར་གསོ་སྦྱོང་
དང་དགག་དབྱེའི་ཉིན་མོ་གནས་པ་སློབ་མ་གསོ་སྦྱོང་དང་དགག་དབྱེ་མ་བྱས་པར་
དོར་བར་མི་བྱའོ། །དེ་བཞིན་དུ་དེའི་ཉིན་མོ་གནས་པ་སློབ་མ་གཞན་དུ་འགྲོ་དགོས་
ན་གསོ་སྦྱོང་དང་དགག་དབྱེ་མ་བྱས་པར་འགྲོར་འཇུག་པར་མི་བྱ་བར་ཡང་བསྟན་ཏེ།
སྐབས་འདིའི་ལུང་གཞི་ལས། གསོ་སྦྱོང་བཅོ་ལྔ་པ་དེ་ཉིད་ལ་དགེ་སློང་ལྷན་ཅིག་
གནས་པ་དང༌། ཉེ་གནས་དག་ལྗོངས་རྒྱུར་འདོང་བར་འདོད་ན། དེ་དག་ལ་མཁན་པོ་
དང་སློབ་དཔོན་དག་གིས་རྣམ་པ་གང་གིས་ཀྱང་གནང་བར་མི་བྱའོ། །ཞེས་གསུངས་
པ་ལྟར་རོ། །གནས་དང་གནས་པ་གང་རུང་ལ་དེའི་ཉིན་མོ་མི་འགྲོར་མི་རུང་བའི་རྐྱེན་
སྲོག་དང་ཚངས་སྤྱོད་སོགས་ཀྱི་བར་ཆད་དེ་ལྟ་བུ་ཉིད་ཡོད་ན་དེའི་ཉིན་མོ་སློབ་མ་ལ་
གནས་གང་ན་དགེ་སློང་སྤྱོད་པ་བཟང་པོ་དང་ལྡན་པ་དང༌། གསོ་སྦྱོང་གི་སོ་སོར་ཐར་
པའི་མདོ་འདོན་པ་དང་ལྡན་པ་འདུག་པའི་གནས་བསྟན་ནས་དེར་སོང་ཞིག་ཅེས་དེར་

འགྲོར་གཞུག་པར་བྱའོ། །བདག་ཉིད་ཀྱང་དེའི་ཉིན་མོ་འགྲོ་བར་བྱའོ་ཞེས་ཊཱི་ཀ་ལས་
སོ། །གནས་པས་ཀྱང་གནས་ཀྱིས་བསྒོ་བ་དེ་ལས་འདའ་བར་མི་བྱའོ། །ལྔ་པ་ངེས་པ་
དང་ཅི་དགར་འཇུག་པ་ནི། ཕྱིས་འོངས་པ་རྣམས་ཀྱི་དོན་དུ་དེ་གཉིས་ཡང་བྱར་རུང་ངོ༌། །
གལ་ཏེ་ལེགས་པར་ན་དེ་ལ་ཅི་དགར་འཇུག་པར་བྱའོ། །འདུ་བ་མཐུན་པ་དག་ལ་ཡང་
ངོ༌། །གཞན་གྱིས་ཚོགས་པ་གསོལ་བར་བྱའོ། །དེ་མ་ཐོབ་ན་མཚམས་གཞན་དུ་བྱའོ། །
བྱེད་པའི་ཚེ་འོངས་ན་ལྷག་མ་ཉམས་སུ་མྱོང་བས་འགྲུབ་བོ། །གནས་དེ་ནས་འགའ་
ཡང་མ་སོང་བ་ཉིད་ཡིན་ན་ངེས་པ་ཡིན་ནོ། །གློ་བུར་དུ་ལྷགས་པ་དག་ཆེས་མང་བ་
ཉིད་ཡིན་ན་ཡང་ངོ་། །དུས་ཀྱི་ཕྱིར་ནི་ཆེས་མང་པོ་རྣམས་ཀྱི་རྗེས་སུ་འཇུག་པར་བྱ་བ་
ཉིད་ཡིན་ནོ། །མཉམ་པ་ཉིད་ཡིན་ན་གཉུག་མར་གནས་པ་རྣམས་ཀྱིའོ། །འདི་ལ་ཡང་
ངོ༌། །ཞེས་གསུངས་ཏེ། དགེ་སློང་འགའ་ཞིག་གིས་གསོ་སྦྱོང་དང་དགག་དབྱེ་བྱས་
ཟིན་པ་ན་དགེ་སློང་འགའ་ཞིག་ཕྱིས་འོངས་པ་རྣམས་ཀྱི་དོན་དུ་གསོ་དགག་བྱས་ཟིན་
པ་དག་གིས་ཀྱང་གསོ་སྦྱོང་དང་དགག་དབྱེ་དེ་གཉིས་སླར་ཡང་བསྐྱར་ཏེ་བྱར་རུང་ངོ༌། །
གལ་ཏེ་དགེ་སློང་སྔ་མ་རྣམས་ཀྱིས་གསོ་སྦྱོང་དང་དགག་དབྱེ་དེ་གཉིས་ལེགས་པར་
བྱས་ཟིན་ན་དེའི་ཚེ་ཕྱིས་འོངས་པ་རྣམས་ཀྱི་དོན་དུ་གསོ་སྦྱོང་དང་དགག་དབྱེ་བྱ་བ་དེ་
ལ་དགེ་སློང་སྔ་མ་རྣམས་ཀྱིས་བྱས་ཀྱང་ཉེས་པ་མེད་ལ་མ་བྱས་ཀྱང་ཉེས་པ་མེད་པས་
ཅི་དགར་འཇུག་པར་བྱའོ། །ཊཱི་ཀ་ལས། མི་མཐུན་པ་ཉིད་ལ་སོགས་པའི་ཉེས་པ་ཡོད་
ན་ནི་ཅི་དགར་འཇུག་པར་མི་བྱ་སྟེ། འདི་ལྟར་གདོན་མི་ཟ་བར་ཡང་འཇུག་པར་བྱ་བའོ། །
ཞེས་སོ། །ཅི་དགར་འཇུག་པ་དེ་གཉུག་མར་བས་གློ་བུར་བ་ལྟ་བུ་རིགས་མི་མཐུན་པ་
ཁོ་ན་ལ་ཡིན་ནམ་ཞེ་ན། གཉུག་མར་གནས་པ་རྣམས་ཀྱིས་གསོ་དགག་བྱས་ཟིན་པ་ན་
དེ་དག་དང་འདུ་བ་མི་མཐུན་པ་གློ་བུར་དུ་ལྷགས་པའམ་འདྲེས་མར་གནས་པ་དག་
འོངས་ན་ཅི་དགར་འཇུག་པ་དང་། གློ་བུར་དུ་ལྷགས་པས་བྱས་ཟིན་པ་ན་འདུ་བ་
མི་མཐུན་པ་གཉུག་མར་གནས་པའམ་འདྲེས་མར་གནས་པ་འོངས་ན་ཅི་དགར་འཇུག་
་
།
་

པ་དང་། འདྲེས་མར་གནས་པས་བྱས་ཟིན་པ་ན་གཉུག་མར་གནས་པའམ་གློ་བུར་དུ་
ལྷགས་པ་དག་འོངས་ན་ཅི་དགར་འཇུག་པ་འབའ་ཞིག་ཏུ་མ་ཟད། གཉུག་མར་གནས་
པ་དག་གིས་གསོ་དགག་བྱས་ཟིན་པ་ན་དེ་དག་དང་འདུ་བ་མཐུན་པ་གཉུག་མར་
གནས་པ་དག་འོངས་པ་ལ་སོགས་པ་འདུ་བ་མཐུན་པ་དག་ལ་ཡང་ངོ་སྟེ་ཅི་དགར་
འཇུག་པར་བྱའོ་ཞེས་པའོ། །དེ་ཡང་གཉུག་མར་གནས་པ་དང་གཉུག་མར་གནས་པ་
འདུ་བ་མཐུན་པ་དང༌། གློ་བུར་དུ་འོངས་པ་དང་གློ་བུར་འོངས་པ་འདུ་བ་མཐུན་པ་དང་།
འདྲེས་མར་གནས་པ་དང་འདྲེས་མར་གནས་པ་འདུ་བ་མཐུན་པའོ། །སྔར་གསོ་སྦྱོང་
དང་དགག་དབྱེ་བྱས་ཟིན་པ་དེ་རྣམས་ལས་ཕྱིས་འོངས་པ་གཞན་གྱིས་དགེ་སློང་སྔ་མ་
རྣམས་ལ་ཁྱེད་རྣམས་ངེད་ཀྱི་གསོ་སྦྱོང་ལ་འདུན་པ་འབུལ་བའམ་འདུ་བར་ཞུ་ཞེས་
སམ། ངེད་ཀྱི་དགག་དབྱེ་ལ་འདུན་པ་འབུལ་བའམ་འདུ་བར་ཞུ་ཞེས་དགེ་འདུན་
ཚོགས་པ་གཅིག་པ་ཉིད་དུ་གསོལ་བར་བྱའོ། །གསོ་སྦྱོང་ངམ་དགག་དབྱེ་དེ་ལ་དགེ་
སློང་སྔ་མ་རྣམས་མི་འདུ་ཞིང་འདུན་པ་འབུལ་དུ་མ་བཏུབ་ནས་ཚོགས་པ་གཅིག་པ་དེ་
མ་ཐོབ་ན་ཆོ་ག་མཚམས་གཞན་དཀྱིལ་འཁོར་བའམ་དངོས་པོ་མཚམས་གཞན་
ལྕགས་རིའི་ཕྱི་རོལ་ལྟ་བུ་མཚམས་གཞན་དུ་གསོ་སྦྱོང་དང་དགག་དབྱེ་བྱའོ། །ཁྲི་ཀ་
ལས། དེ་ནི་མི་མཐུན་པ་ཉིད་ཀྱི་ཉེས་པ་སྤང་བའི་ཕྱིར་རོ། །གསོ་སྦྱོང་དང་དགག་དབྱེ་
དག་ཉི་ཚེར་མ་ཟད་ཀྱི་ལས་ཐམས་ཅད་ལ་ཡང་དེ་བཞིན་ནོ། །ཞེས་སོ། །དགེ་འདུན་
རྣམས་གསོ་སྦྱོང་ངམ་དགག་དབྱེ་བྱེད་བཞིན་པའི་ཚེ་དགེ་སློང་དག་ཕྱིས་འོངས་ན་
གསོ་སྦྱོང་ངམ་དགག་དབྱེའི་ལྷག་མ་འཕྲོ་ཙམ་ཉམས་སུ་མྱོང་བས་གསོ་སྦྱོང་དང་
དགག་དབྱེ་འགྲུབ་བོ། །དེ་ཡང་གསོ་སྦྱོང་གི་འཕྲོ་ཚིགསཾ་བཞི་ཡན་ཆད་མྱོང་བས་
འགྲུབ་ཅིང་དགག་དབྱེ་རང་གི་གྲལ་རིམ་གྱི་ཐད་ཀར་མ་བསླེབས་ཀྱང་གྲལ་འོག་ན་
བྱེད་པའི་ཚེ་འོངས་ཤིང་དགག་དབྱེ་བྱས་པས་འགྲུབ་པར་གསུངས་སོ། །གལ་ཏེ་
ལེགས་པར་ན་དེ་ལ་ཅི་དགར་འཇུག་པར་བྱའོ་ཞེས་སྔར་སྨོས་ན་ཐམས་ཅད་དུའམ་ཞེ་
62

ན། དགེ་སློང་སྔ་མ་རྣམས་ཀྱིས་གསོ་སྦྱོང་དང་དགག་དབྱེ་ལེགས་པར་བྱས་ཟིན་པའི་
གནས་དེ་ནས་དགེ་སློང་འགའ་ཡང་ལངས་ཏེ་མ་སོང་བ་ཉིད་ཡིན་ན་དགེ་སློང་ཕྱིས་
འོངས་པ་རྣམས་ཀྱི་གསོ་སྦྱོང་དང་དགག་དབྱེ་ལ་ཚོགས་པ་སྦྱིན་པའི་ཕྱིར་དགེ་སློང་སྔ་
མ་དེ་དག་ཀྱང་ཅི་དགར་འཇུག་པ་མ་ཡིན་པར་གནས་དེ་ཉིད་དུ་བསྡད་དགོས་པར་
ངེས་པ་ཡིན་ནོ། །དགེ་སློང་སྔ་མ་རྣམས་ཀྱིས་གསོ་སྦྱོང་དང་དགག་དབྱེ་བྱས་ཟིན་
ནས་འགའ་ཞིག་ལངས་ཏེ་སོང་ཡང་དགེ་སློང་མང་པོ་གསར་དུ་ཐོན་ནས་གཉུག་མར་
གནས་པ་རྣམས་ལས་གློ་བུར་དུ་ལྷགས་པ་དག་ཆེས་མང་བ་ཉིད་ཡིན་ན་ཡང་ངོ་སྟེ་
ངེས་པ་ཡིན་ནོ་ཞེས་སྔ་མོར་སྦྱར་ཏེ་ཅི་དགར་འཇུག་པ་ནི་མ་ཡིན་ནོ་ཞེས་པའོ། །ཁྲི་ཀ་
ལས། གསོ་སྦྱོང་དང་དགག་དབྱེའི་གནས་དེ་ནས་དགེ་སློང་གཉུག་མར་གནས་པ་
འགའ་ཞིག་ལངས་ཏེ་སོང་དུ་ཟིན་ཀྱང་གློ་བུར་ལྷགས་པ་དག་ལ་ཚོགས་པ་སྦྱིན་པའི་
ཕྱིར། གཉུག་མར་གནས་པ་མ་སོང་བ་ཐམས་ཅད་ཀྱི་ཐམས་ཅད་དུ་གདོན་མི་ཟ་བར་
གནས་དེར་འདུ་བར་བྱ་བ་ཡིན་གྱི། རང་དགར་འཇུག་པར་བྱ་བ་ནི་མ་ཡིན་པ་སྟེ།
མང་པོ་མཐུ་ཆེ་བ་ཉིད་ཡིན་པའི་ཕྱིར་རོ། །ཞེས་སོ། །གཞི་པ་མང་ན་མ་འདུས་ཀྱང་
ཉེས་པ་མེད་དོ་ཞེས་འགྲེལ་ཆུང་ལས་གསུངས་སོ། །གཉུག་མར་གནས་པ་རྣམས་ཀྱི་
ཚེས་བཅོ་ལྔ་ཡིན་ལ་གློ་བུར་དུ་ལྷགས་པ་རྣམས་ཀྱི་ཚེས་བཅུ་བཞི་ཡིན་པ་ལྟ་བུ་དུས་ཀྱི་
ཕྱིར་བློ་མི་མཐུན་པ་ནི་དགེ་སློང་ཆེས་མང་བ་རྣམས་ཀྱི་རྗེས་སུ་འཇུག་པར་བྱ་བ་ཉིད་
ཡིན་ནོ། །གལ་ཏེ་གྲངས་མང་ཉུང་མཉམ་པ་ཉིད་ཡིན་ནི་གཉུགཾ་མར་གནས་པ་རྣམས་
ཀྱི་རྗེས་སུ་འཇུག་པར་བྱ་བ་ཉིད་ཡིན་པའོ། །དུས་ཀྱི་ཕྱིར་ཞེས་པའི་མདོ་སྔ་མ་དང་།
མཾཉམ་པ་ཉིད་ཡིན་ན་ཞེས་པའི་མདོ་ཕྱི་མར་བསྟན་པ་འདི་གཉིས་ལ་ཡང་ངོ་སྟེ་ངེས་པ་
ཉིད་ཡིན་ནོ་ཞེས་སྔ་མར་སྦྱར་རོ། །དེའང་ཇི་ལྟར་ངེས་པ་ཉིད་ཡིན་ན། གཉུག་མར་
གནས་པའི་ཚེས་བཅོ་ལྔ་ལ་གསོ་སྦྱོང་བྱས་ནས་སང་ཚེས་བཅུ་དྲུག་ལ་གློ་བུར་དུ་
ལྷགས་པ་ཆེས་མང་པོ་དག་དེ་རིང་ཚེས་བཅོ་ལྔའོ་ཞེས་ཟེར་ན་གཉུག་མར་གནས་པས་

ཀྱང་གསོ་སྦྱོང་ངེས་པར་བྱ་དགོས་པ་དང༌། གནས་གཞན་དུ་གསོ་སྦྱོང་བཅོ་ལྔ་པ་བྱས་
ནས་ཞག་གཅིག་ལོན་པའི་དགེ་སློང་དག་གློ་བུར་དུ་འོངས་ན། གློ་བུར་བ་དང་གྲངས་
མཉམ་པའམ་གྲངས་མང་བའི་གཉུག་མར་གནས་པ་རྣམས་དེ་རིང་ཚེས་བཅོ་ལྔའོ་ཞེས་
ཟེར་ན་གློ་བུར་དུ་འོངས་པས་ཀྱང་གསོ་སྦྱོང་ངེས་པར་བྱ་དགོས་པར་ངེས་པ་ཉིད་ཡིན་
ནོ་ཞེས་བསྟན་པའོ། །དེ་བཞིན་དུ་གལ་ཏེ་གཉུག་མར་གནས་པ་རྣམས་དེ་རིང་གསོ་
སྦྱོང་བཅོ་ལྔ་པ་བྱའོ་སྙམ་པ་ན་གློ་བུར་དུ་ལྷགས་པ་ཆེས་མང་པོ་དག དེ་རིང་ཚེས་བཅུ་
དྲུག་ཁོ་ནའོ་ཞེས་ཟེར་ན་གཉུག་མར་གནས་པའི་གསོ་སྦྱོང་དེ་མེད་པར་གྱུར་པ་དང༌།
གློ་བུར་དུ་ལྷགས་པ་དག་དེ་རིང་གསོ་སྦྱོང་བཅོ་ལྔ་པ་བྱའོ་སྙམ་པ་ན་གློ་བུར་བ་དང་
གྲངས་མཉམ་པའམ་གྲངས་མང་བའི་གཉུག་མར་གནས་པ་རྣམས་དེ་རིང་ཚེས་བཅུ་
དྲུག་ཁོ་ནའོ་ཞེས་ཟེར་ན་གློ་བུར་དུ་འོངས་པའི་གསོ་སྦྱོང་དེ་མེད་པར་གྱུར་པའོ། །གོང་
དུ་རྩ་བར་ཕྱིས་འོངས་པ་རྣམས་ཀྱི་ཞེས་པ་ནས་འདི་ལ་ཡང་ངོ་ཞེས་པའི་བར་གྱིས་ལུང་
ལས་འགྲེས་བྱང་དོན་གཉིས་དང་། སོ་དྲུག་དང་། དྲུག་གསུངས་པ་རྣམས་བསྡུས་ཏེ།
ལུང་གཞིའི་བར་སྡོམ་ལས། གྲལ་རིམ་གསོལ་ཚོགས་དཀྱིལ་འཁོར་བའོ། །ཞེས་
གསུངས་པ་ལྟར་གསོ་སྦྱོང་གི་ཚེ་དགེ་སློང་གཉུག་མར་གནས་པ་དག་གིས་དགེ་སློང་མ་
ལྷགས་པ་དག་ཡོད་སྙམ་དུ་མི་བསམ་ཞིང་ཆོས་ཀྱི་འདུ་ཤེས་གསོ་སྦྱོང་ལེགས་པར་
བྱེད་འདོད་ཅིང་། མཐུན་པའི་འདུ་ཤེས་ཅན་གྱིས་གསོ་སྦྱོང་བྱེད་བཞིན་པ་ན་དགེ་སློང་
གཞན་ལྷགས་ན། དེ་དག་དང་སླར་གྲལ་རིམ་བཞིན་དུ་འཁོད་དེ་ལྷན་ཅིག་གསོ་སྦྱོང་
བྱེད་པ་དང་། གསོ་སྦྱོང་བྱས་ཟིན་ཏེ་གནས་དེ་ནས་ཐམས་ཅད་མ་ལངས་ཤིང་མ་དོང་
བའི་ཚེ་ལྷགས་ན་སླར་དེ་དག་དང་ལྷན་ཅིག་གསོལ་བ་བྱས་ཏེ་གསོ་སྦྱོང་བྱ་བར་ངེས་
པ་དང༌། གནས་དེ་ནས་དགེ་སློང་ཁ་ཅིག་དོང་ལ་ཁ་ཅིག་མ་དོང་བའི་ཚེ་ལྷགས་ན་དེ་
དག་གིས་ཚོགས་པ་ཕྱིར་བསྡུས་ན་འདོད་པས་འཇུག་པ་དང༌། ཐམས་ཅད་དོང་བའི་
ཕྱིས་འོངས་ན་དེ་དག་གིས་དཀྱིལ་འཁོར་བར་གསོ་སྦྱོང་བྱེད་པ་བཞི་ལ། ཕྱིས་འོངས་

པ་དེ་དག་གཉུག་མར་གནས་པ་དང་། གློ་བུར་བ་དང་། འདྲེས་མར་གནས་པ་རྣམས་
རེ་རེ་ཉུང་ངུ་དང་མཉམ་པ་གཉིས་ཕེབས་པའི་བྱེ་བྲག་གིས་འགྲེས་བརྒྱད་པ་གསུམ་
དང༌། དེ་བཞིན་དུ་གློ་བུར་དུ་ལྷགས་པས་གསོ་སྦྱོང་བྱེད་པ་ལ། གློ་བུར་དུ་ལྷགས་པ་
དང༌། གཉུག་མར་གནས་པ་དང་། འདྲེས་མར་གནས་པ་གསུམ་ཉུང་ངུ་དང་མཉམ་པ་
གཉིས་ཕེབས་པའི་བྱེ་བྲག་གིས་འགྲེས་བརྒྱད་པ་གསུམ་དང༌། དེ་བཞིན་དུ་འདྲེས་
མར་གནས་པས་གསོ་སྦྱོང་བྱེད་པ་ལ་དེ་ལྟར་དབྱེ་བས་འགྲེས་བརྒྱད་པ་གསུམ་སྟེ།
བསྡོམས་པས་དོན་གཉིས་ཡོད་དོ། །ཡང་སྔར་གྱི་དེ་ལ་གཉུག་མར་གནས་པ་སོགས་
གསུམ་མང་པོ་ཕེབས་ན། གྲལ་རིམ་དང་། མ་དོང་བ་དང༌། ཁ་ཅིག་དོང་བ་དང་།
ཐམས་ཅད་དོང་བ་བཞི་ཀ་སླར་གསོ་སྦྱོང་བྱ་བ་ལ་ངེས་པར་འཇུག་དགོས་པ་བཞི་ཚན་
དགུ་སྟེ། སོ་དྲུག་ཡོད་དོ། །ཡང་གཉུག་མར་གནས་པ་མང་པོ་དག་གི་ཚེས་བཅོ་ལྔ་ཡིན་
ལ། གློ་བུར་དུ་འོངས་པ་ཉུང་ངུ་དག་གི་ཚེས་བཅུ་བཞིའམ(མར་ངོའམ་མར་ངོའི་ཚེས་གཅིག་
ཡིན་པ་དང་། གཉུག་མར་གནས་པ་མཉམ་པ་དག་གི་ཚེས་བཅོ་ལྔ་ཡིན་ལ། གློ་བུར་དུ་
འོངས་པ་མཉམ་པ་དག་གི་ཚེས་བཅུ་བཞིའམ་ཚེས་གཅིག་ཡིན་པ་དང༌། གཉུག་མར་
གནས་པ་ཉུང་ངུ་དག་གི་ཚེས་བཅོ་ལྔ་ཡིན་ལ། གློ་བུར་དུ་འོངས་པ་མང་པོ་དག་གི་ཚེས་
བཅུ་བཞིའམ་ཚེས་གཅིག་ཡིན་པ་དང༌། གློ་བུར་དུ་འོངས་པ་མང་པོ་དག་གི་ཚེས་བཅོ་
ལྔ་ཡིན་ལ། གཉུག་མར་གནས་པ་ཉུང་ངུ་དག་གི་ཚེས་བཅུ་བཞིའམ་ཚེས་གཅིག་ཡིན་
པ་དང༌། གློ་བུར་དུ་འོངས་པ་མཉམ་པ་དག་གི་ཚེས་བཅོ་ལྔ་ཡིན་ལ། གཉུག་མར་
གནས་པ་མཉམ་པ་དག་གི་ཚེས་བཅུ་བཞིའམ་ཚེས་གཅིག་ཡིན་པ་དང༌། གློ་བུར་དུ་
འོངས་པ་ཉུང་ངུ་དག་གིས་ཚེས་བཅོ་ལྔ་ཡིན་ལ། གཉུག་མར་གནས་པ་མང་པོ་དག་གི་
ཚེས་བཅུ་བཞིའམ་ཚེས་གཅིག་ཡིན་པ་སྟེ་དྲུག་གསུངས་པ་གོང་དུ་རྩ་བར་དུས་ཀྱི་ཕྱིར་
ཞེས་པ་ནས་འདི་ལ་ཡང་ངོ་ཞེས་པའི་བར་གྱིས་བྱེ་བྲག་ཏུ་བསྡུས་སོ། །གསོ་སྦྱོང་གི་
གཞི་ལས་མཐུན་པའི་གསོ་སྦྱོང་གི་ཆོ་གའི་སྐབས་རྫོགས་སོ། །གཉིས་པ་རྣམ་འབྱེད་
་

ལ་སོགས་པའི་སྐབས་ནས་འབྱུང་བ་ལ་གསུམ། ཞི་གནས་ཀྱི་གསོ་སྦྱོང་གི་སྤྲོས་པ་དང་།
གཉིས་ཀའི་སྤྲོས་པ་དང་། མཐུན་པའི་གསོ་སྦྱོང་གི་སྤྲོས་པའོ། །དང་པོ་ནི། ཏིང་ངེ་
འཛིན་ལས་བསླང་བར་མི་བྱའོ། །གདམས་ངག་མེད་པར་བསྒོམ་པར་མི་བྱའོ། །
གདོས་བུ་དང་ཕོ་ལོང་གི་སྦྱོར་བ་རིགས་པ་ཉིད་ཡིན་ནོ། །བརྩོན་འགྲུས་ལྷོད་པར་མི་
བྱའོ། །དེ་ནི་མདོ་སྡེ་ལས་གསུངས་པ་བཞིན་ནོ། །ལུས་དང་སེམས་དང་གོས་མ་འཕྱར་
བས་ཉལ་བར་བྱའོ། །མི་ན་བས་ཉིན་མོ་ཉལ་བར་མི་བྱའོ། །རོ་རྒྱབ་ན་བས་དུས་
འཁྱུད་བཅང་བར་བྱའོ། །དབང་པོ་རྣམས་ནང་དུ་བསྡུས་པ་དང་ཡིད་ཕྱི་རོལ་ཏུ་མ་
སོང་བ་དང་གསལ་བ་དང་དྲང་པོས་མི་ཐོགས་པར་བཅག་པར་བྱའོ། །མི་ནུས་ན་ཐ་གུ་
བྲེས་ཏེའོ། །ཁ་ཏོན་པའི་འཆག་ས་ནི་ཁྲུ་བཅུ་གཉིས་སོ། །སློང་བ་པའི་ནི་བཅོ་བརྒྱད་དོ། །
དེ་ཐ་གུས་གཞལ་ཏེ་བྱའོ། །ཞེས་གསུངས་ཏེ། དགེ་སློང་ཏིང་ངེ་འཛིན་ལ་སྙོམས་པར་
ཞུགས་པ་ལས་དོན་གང་གི་ཕྱིར་ཡང་བསླང་བར་མི་བྱའོ། །བསླངས་ན་ཉེས་བྱས་ཞེས་
འགྲེལ་ཆུང་ལས་སོ། །སྒོམ་པའི་ལུང་གདམས་ངག་མེད་པར་ཕོ་ཚོད་དང་གཟུ་ལུམ་གྱི་
སྒོ་ནས་ཏིང་ངེ་འཛིན་བསྒོམ་པར་མི་བྱའོ། །དེ་ཡང་ལྟ་བ་ཕྱིན་ཅི་ལོག་སྐྱེ་བ་དང༌། །
སེམས་འཁྲུགས་པ་འབྱུང་བའི་ཕྱིར་རོ། །སྔར་ལུང་གཞི་ལས་སྤོང་བ་པ་གཉིད་བྲོ་ན་རྣ་
བར་གདོས་བུ་གདགས་པ་དང་ཕོ་ལོང་འཕངས་པ་དག་གི་སྦྱོར་བ་གསུངས་པ་དེ་ནི་
རིགས་པ་ཉིད་ཡིན་ཏེ་ལུང་ཕྲན་ཚེགས་ལས་ཀྱང་གསུངས་པས་ལུང་གཞན་གྱིས་ཀྱང་
གྲུབ་པ་ཡིན་ནོ། །སེམས་ཡོངས་སུ་སྦྱོང་བར་བྱེད་པ་ལ་བརྩོན་འགྲུས་ལྷོད་པར་མི་
བྱའོ། །བརྩོན་འགྲུས་ལྷོད་པར་བྱེད་ན་འགལ་ཚབས་ཅན་དུ་འགྱུར་རོ་ཞེས་ལུང་ལས་
སོ། །བརྩོན་འགྲུས་ལྷོད་པར་མི་བྱ་བ་དེ་ནི་མདོ་སྡེ་ལུང་ཕྲན་ཚེགས་ཀྱི་སྐབས་ལས་ཇི་
སྐད་གསུངས་པ་བཞིན་རྗེས་སུ་བསྒྲུབ་པར་བྱ་བ་ཡིན་ནོ། །དེ་ཡང་མདོ་སྡེ་ཕྲན་ཚེགས་
ལས། དགེ་སློང་ཉིན་མོ་འདུག་པ་དང་འཆག་པ་དག་གིས་སྒྲིབ་པར་འགྱུར་བའི་ཆོས་
རྣམས་ལ་སེམས་ཡོངས་སུ་སྦྱོང་བར་བྱེད་ཅིང་། མཚན་མོའི་ཆ་སྟོད་དང་ཆ་སྨད་ལ་

སྒྲིབ་པར་འགྱུར་བའི་ཆོས་རྣམས་ལས་སེམས་ཡོངས་སུ་སྦྱོང་བར་བྱེད་ཅེས་གསུངས་སོ། །
ནམ་གྱི་གུང་ཐུན་ལ་གཙུག་ལག་ཁང་གི་ཕྱི་རོལ་ཏུ་རྐང་པ་བཀྲུས་ནས་གཙུག་ལག་
ཁང་གི་ནང་དུ་ཞུགས་ཏེ་སེང་གེའི་ཉལ་སྟངས་གློ་གཡས་པ་ཕབ་སྟེ་རྐང་པའི་སྟེང་དུ་
རྐང་པ་བཞག་ནས་ལུས་མ་འཕྱར་བ་དང༌། སྔ་མོར་ལྡང་བའི་འདུ་ཤེས་དང་ཉེ་འཁོར་
སྣང་བའི་འདུ་ཤེས་དང་ལྡན་པས་སེམས་མ་འཕྱར་བ་དང་། བླ་གོས་བཞི་ལྟབས་སུ་
བཏིང་ཞིང་སྣམ་སྦྱར་རིམ་པ་མང་དུ་བསྟབས་ཏེ་སྔས་སུ་བཅུག་ནས་གོས་མུ་འཕྱར་
བས་ཉལ་བར་བྱའོ། །མི་ནཱ་བས་ཉིན་མོ་ཉལ་བར་མི་བྱའོ། །ཉལ་ན་ཉེས་བྱས་ཞེས་
འགྲེལ་ཆུང་ལས་སོ། །ཊི་ཀ་ལས། འདིར་ངལ་བ་དང་ལུས་ཉམ་ཆུང་བ་ཡང་ན་བ་དང་
འདྲ་བར་རིག་པར་བྱའོ། །གཉིད་ཀྱིས་སྙོམ་པ་བརྣག་མི་ཐུབ་པ་ཉིད་ཡིན་ན། དེ་
བསང་བའི་ཕྱིར་དེས་དེ་ཙམ་ཞིག་བསྟེན་པར་བྱའོ། །ཟས་ཀྱིས་སྙོམ་པ་བརྣག་མི་
བཟོད་པ་ཞིག་ཡིན་ན་ཡང་དེ་བསང་བའི་ཕྱིར་དེས་དེ་ཙམ་ཞིག་བསྟེན་པར་བྱའོ། །
ཞེས་སོ། །དགེ་སློང་རོ་རྒྱབ་ནཱ་བས་པུས་འཁྱུད་དམ་སྒོམ་ཐག་བཅུང་བར་བྱའོ། །
རྒས་འཁོགས་ཀྱིས་ཀྱང་དེ་བཅང་བར་བྱའོ། །དེའི་རྒྱུ་ནི་འདུལ་བ་གཞུང་དམ་པཾ་ལས།
པུས་འཁྱུད་ཆོངས་ཤིག་ཅེས་གསུངས་ནས། ཇི་ལྟར་བཅང་བར་བགྱི། སྐུད་པ་སྣ་
བདུན་ཏེ། བལ་གྱི་དང་། ལྡུམ་བུ། རས་ཀྱི་སྐུད་པ་དང་། ཟར་མའི་དང་། དུ་ཀུ་ལའི་
དང༌། ཀོ་ཏམ་པའི་དང་། སྲིན་བལ་རྣམས་སོ། །ཞེས་གསུངས་སོ། །དེ་བཅང་ལུགས་
ནི་དཀྱིལ་དྲུང་བཅས་ཏེ་རོ་རྒྱབ་ནས་ཚུར་པུས་མོ་གཉིས་ཀྱི་འོག་ཏུ་བླངས་པའོ། །
གཉིད་བྲོ་བ་སངས་པའི་ཕྱིར་བཅག་པར་གསུངས་ན། ཇི་ལྟར་བཅག་པར་བྱ་ཞེ་ན།
མིག་སོགས་དབང་པོ་རྣམས་ཡུལ་ལ་མི་གཡེང་བར་ནང་དུ་བསྡུས་པ་དང༌། འཇིག་
རྟེན་ལ་སེམས་པ་ལ་སོགས་པ་ཡིད་ཕྱི་རོལ་ཏུ་མ་སོང་བོ་ནང་དུ་བསྡུས་པ་དང༌།
སེམས་དངས་བས་ཟིན་པས་གསལ་བ་དང༌། གོམ་པ་ཡ་ཡོ་མེད་པར་དྲང་པོས་མལ་
གཅིག་ཏུ་མི་ཐོགས་པ་སྟེ་མི་སྡོད་པར་དྲག་དལ་རན་པར་བཅག་པར་བྱའོ། །དྲང་པོར་

འཆག་མི་ནུས་ན་ཐ་གུ་བྲེས་ཏེའམ་བརྒྱངས་ཏེ་བཅོག་པར་བྱའོ། །ཁ་ཏོན་པའི་འཆག་
ས་ནི་སྲིད་དུ་ཁྲུ་བཅུ་གཉིས་སོ། །སྤོང་བ་པའི་འཆག་ས་ནི་སྲིད་དུ་ཁྲུ་བཅོ་བརྒྱད་དོ། །
འཆག་ས་དེ་ཐཾ་གུསཾ་གཞལ་ཏེ་གོང་དུ་བཤད་པའི་ཚད་དེ་བྱའོ། །ཚད་དེ་གཉིས་ལ་
ཁྱད་ཡོད་པ་ནི་རིམ་བཞིན་རླུང་དང་བད་ཀན་ཆེ་ཆུང་གི་ཁྱད་པར་གྱིས་ཀྱང་ཡིན་ནོ། །
གཉིས་པ་ནི། དགེ་སློང་གིས་ཆོས་བཤད་པར་བྱའོ། །འདུག་སྟེའོ། །གལ་ཏེ་དུ་མ་ཉིད་
ཡིན་ན་གཅིག་གིས་སོ། །གང་ཡང་རུང་བས་སོ། །མ་གསོལ་བར་མི་བྱའོ། །གལ་ཏེ་
དེའི་ཚིག་གིས་བྱུང་བ་མ་ཡིན་ནའོ། །གྲས་མི་བྱའོ། །གྲ་ཕྱེད་ཀྱིས་མི་བྱའོ། །གཉིས་
ཀྱིས་གཅིག་ཏུ་མི་བྱའོ། །རྒན་རིམ་གྱིས་སོ། །གལ་ཏེ་མང་བ་ཉིད་ཡིན་ན་སྟན་གཉིས་
སམ་གསུམ་བཞག་སྟེའོ། །གལ་ཏེ་སྟན་དེ་དག་མི་ཐོབ་པ་ཡིན་ནའོ། །སེང་གེའི་ཁྲི་ལ་
ཡང་ངོ་། །མཆིལ་མའི་སྣོད་གཞག་པར་བྱའོ། །དེར་བཅོལ་བླུག་གོ །ཕྱེ་མའམ་ཐལ་
བའིའོ། །དེ་དུས་དུས་སུ་སྦྱང་བར་བྱའོ། །ཚེས་བརྒྱད་དང་། བཅུ་བཞི་དང་བཅོ་ལྔའི་
ནུབ་མོ་ཆོས་མཉན་པར་བྱའོ། །ནད་པས་དེ་མ་བྱས་པ་ལ་ནི་ཉེས་པ་མེད་དོ། །དེ་སྨྲ་
བའི་ཕྱིར་གསོལ་བ་འདེབས་པ་མི་མནོད་པར་མི་བྱའོ། །མི་ནུས་པ་ལ་སོགས་པ་ཡིན་
ན་གསོལ་བ་འདེབས་པ་ལ་ཤད་ཀྱིས་སྦྱང་བར་བྱའོ། །སྨྲ་བ་པོ་མེད་ན་རིམ་གྱིས་དྲན་
པར་བྱ་ཞིང་ཐན་ཚིགས་སུ་བཅད་པ་རེ་རེ་ཙམ་ཡང་སྨྲ་བར་བྱའོ། །དེར་མར་མེ་གཟུགས་སོ། །
ཁྱམས་སུ་ཆོས་མཉན་པའི་ཟླ་གམ་གྱི་རྣམ་པ་ལྟ་བུའམ་རྫིང་བུའི་རྣམ་པ་ལྟ་བུར་བཤམ་
པར་བྱའོ། །བླ་གབ་མེད་པར་ཆོས་མཉན་ན་བླ་རེ་གདགས་སོ། །རླུང་དང་ཆར་འབབ་
ན་བརྟུལ་ལོ། །དེར་ཆོས་ཉན་པ་དག་དོར་བར་མི་བྱའོ། །དེར་གནས་བརྟན་དང་པོར་
འདུག་སྟེ་ཡུད་ཙམ་ཞིག་ཅང་མི་སྨྲ་བར་བསྡད་ནས་ཆོས་སྨྲ་བར་བྱ་བའམ་གཞན་ལ་དགེ་
སློང་ཆོས་སྨོས་ཤིག་ཅེས་གསོལ་བར་བྱའོ། །སྨྲ་བ་ན་སེམས་གཏད་དེ་གལ་ཏེ་ཆོས་
ཡིན་ན་སྤྲོ་བར་བྱའོ། །གལ་ཏེ་མ་ཡིན་ན་བཟློག་པར་བྱའོ། །དེར་ཁྱིམ་པ་ལྷགས་པ་
རྣམས་ལ་ཆོས་དང་ལྡན་པའི་གཏམ་བྱའོ། །མུ་སྟེགས་ཅན་ཀླན་ཀ་ཚོལ་ཞིང་གནས་ན་
68

ལེགས་པར་ཚར་བཅད་ཅིང་ཁྲོ་བ་མི་བསྟན་པར་བཟོད་པར་བྱའོ། །སྟོན་པས་འཁོར་
ཁྲིད་དེ་འགྲོ་བར་མི་བྱའོ། །དེ་དག་འགྲོ་ན་ཆོས་ཀྱི་སྒོར་གཟུད་པར་བྱའོ། །རྗེ་ས་དང་
བཅས་པ་དང་གུས་པ་དང་བཅས་པ་དང་སེམས་དམའ་བས་འཇུག་པར་བྱའོ། །གུས་
པར་བྱས་ཏེ་བསྟན་པར་བྱའོ། །ཆོས་ལ་གུས་པ་དང་བཅས་པ་དང་བརྟན་པ་དང་ཡིད་
མི་གཡེང་བས་རིག་པ་དང་གྲོལ་བའི་ཚིག་དག་གིས་སོ། །དོན་ཇི་ལྟ་བ་བཞིན་དུ་ཐོགས་
པ་མེད་པར་བརྗོད་པ་དག་གིས་སོ། །མ་འདྲེས་པར་རོ། །འབྲེལ་བར་རོ། །བྱམས་པ་
དང་སྙིང་རྗེ་དང་ཟང་ཟིང་མེད་པའི་སེམས་ཀྱིས་སོ། །རངས་པ་དང་མོས་པ་དང་དགའ་
བར་བྱེད་པས་སོ། །དོན་གྱི་དབང་གིས་མ་རྫོགས་ན་གཞག་པར་བྱའོ། །དབྱངས་ཀྱིས་
ཆོས་སྨྲ་བར་བྱའོ། །ལངས་ནས་རྣམ་པར་དབྱེ་བར་བྱའོ། །དོན་བཏུས་ཏེ་བརྗོད་པར་
ཡང་བྱའོ། །གལ་གཟུང་བ་དང་གཞུང་གཟུགས་པ་ཡང་ངོ་། །ཞེས་གསུངས་ཏེ། དགེ་
སློང་གིས་དུས་དུས་སུ་འཁོར་རྣམས་ལ་ཆོས་བཤད་པར་བྱའོ། །སེང་གེའི་ཁྲི་ལ་
སོགས་པ་ལ་འདུག་སྟེ་བཤད་པར་བྱའོ། །གལ་ཏེ་ཆོས་སྟོན་པར་ནུས་པ་དུ་མ་ཡོད་པ་
ཉིད་ཡིན་ན་དང་པོར་དེ་ལས་གཅིག་གིས་སོ་ཞེས་གཅིག་གིས་བཤད་པར་བྱའོ་ཞེས་
པའོ། །དེ་ཡང་ཆོས་འདི་པའི་རབ་ཏུ་བྱུང་བ་རྒས་པ་དང་གཞོན་ནུ། མཚན་མཐུན་པ་
དང་མི་མཐུན་པ། བསྙེན་པར་རྫོགས་པ་དང་མ་རྫོགས་པ་དེ་དག་གི་ནང་ནས་ཆོས་
སྟོན་ནུས་པ་དུ་མ་ཡོད་ན་དེ་ལས་གང་ཡང་རུང་བས་སོ་ཞེས་དེ་དག་གང་ཡང་རུང་བས་
བཤད་པར་བྱའོ་ཞེས་པའོ། །ཆོས་སྟོན་པར་མ་གསོལ་བར་ཆོས་བསྟན་པར་མི་བྱའོ། །
དེ་ཡང་ཆོས་ཀྱི་ཆེ་བ་ཉམས་པར་འགྱུར་བ་སྤང་བའི་ཕྱིར་རོ། །ཐམས་ཅད་དུ་མི་བྱའམ་
ཞེ་ན། གལ་ཏེ་དགེ་སློང་དེའི་ཚིག་གིས་དགེ་འདུན་སྤྱན་དྲངས་པ་ལ་སོགས་བྱུང་བ་མ་
ཡིན་ན་མ་གསོལ་བར་མི་བྱའོ། །དགེ་སློང་གང་གི་ཚིག་གིས་དགེ་འདུན་སྤྱན་དྲངས་པ་
ལ་སོགས་པར་འགྲོ་བ་བྱུང་བའི་དགེ་སློང་དེས་ནི་གཞན་གྱིས་མ་གསོལ་བར་ཡང་ཆོས་
བསྟན་པར་བྱ་སྟེ་ཞེས་ཊཱི་ཀ་ལས་གསུངས་སོ། །ཆོས་སྟོན་པའི་གྲ་གཞན་གཅིག་ཉེ་

འཁོར་ན་འདུག་པའི་དྲུང་དུ་རང་གིས་གྲ་གཞན་བཙུགས་ཏེ་ཆོས་སྟོན་པའི་སྒྲ་ཕན་ཚུན་
གྲག་པར་འགྱུར་བའི་གྲས་ཆོས་བསྟན་པར་མི་བྱའོ། །དེ་ནི་ཅ་ཅོར་འགྱུར་བ་སྤང་བའི་
ཕྱིར་རོ། །གྲ་གཅིག་གི་གྲ་ཕྱེད་ཕྱེད་ལ་དགེ་སློང་གཉིས་ཀྱིས་ཆོས་སྟོན་པ་ལྟ་བུ་གྲ་
ཕྱེད་ཀྱིས་ཆོས་བསྟན་པར་མི་བྱའོ། །ཆོས་འཆད་པ་པོ་གཉིས་ཀྱིས་ཉན་པ་པོའི་ཚོམཾ་
གཅིག་ཏུ་གྲ་ཕྱེད་ཕྱེད་སོགས་ཀྱི་ངེས་པ་མེད་པར་ཡང་ཆོས་བསྟན་པར་མི་བྱའོ། །སྔར་
གལ་ཏེ་དུ་མ་ཉིད་ཡིན་ན་གཅིག་གིས་སོ་ཞེས་སྨོས་པ་དེའི་རྗེས་སུ་སྦྱར་བ་ནི། གལ་ཏེ་
ཆོས་སྟོན་པ་དུ་མ་ཡོད་ན་རྒན་རིམ་གྱིས་སོ་ཞེས་རྒན་རིམ་གྱིས་བསྟན་པར་བྱའོ་ཞེས་
པའོ། །གལ་ཏེ་ཆོས་སྟོན་པ་བདག་བས་རྒན་རབས་ཆོས་སྟོན་པ་མང་བ་ཉིད་ཡིན་ན་
རང་གི་རིས་ལཾ་བབ་ཚེ་སྟན་གཉིས་སམ་གསུམ་གོང་དུ་བཞག་སྟེ་ཆོས་སྨྲ་བས་ཆོས་
བསྟན་པར་བྱའོ། །ཐམས་ཅད་ཀྱིས་གཞག་དགོས་སམ་ཞེ་ན། གལ་ཏེ་ཆོས་སྟོན་པ་
དེས་རྒན་རབས་གསུམ་གྱི་སྟན་དེ་དག་མི་འཐོབ་པ་ཡིན་ན་དེ་ལྟར་བཞག་སྟེའོ། །ཊི་
ཀ་ལས། གལ་ཏེ་དེ་གནས་བརྟན་ཡིན་ན་ནི་གྲལ་གྱི་གཙོ་བོར་འདུག་པར་བྱ་སྟེ། འདི་
དག་ནི་ཁྲི་སྟན་དུ་མ་བཤམས་པར་སྤྱིར་འདུག་པའི་ཆོ་ག་ཡིན་ནོ། །ཞེས་སོ། །སེང་གེའི་ཁྲི་
བཤམས་པ་ལ་ཡང་ངོ་ཞེས་དེར་འདུག་སྟེ་ཆོས་བསྟན་པར་བྱའོ་ཞེས་པའོ། །དེ་ལ་ནི་
གོང་དུ་རྒན་རབས་གཞན་གྱི་གོ་གཞག་མི་དགོས་སོ་ཞེས་ཊཱི་ཀ་ལས་སོ། །ཆོས་
བཤད་པའི་གནས་ཁྱམས་ལ་སོགས་པ་བྱི་དོར་བྱས་པར་མཆིལ་མ་དོར་དུ་མི་རུང་བས་
མཆིལ་མ་དོར་བའི་ཕྱིར་མཆིལ་མའི་སྣོད་གཞུག་པར་བྱའོ། །མཆིལ་མའི་སྣོད་དེར་
གཅུལ་བླུག་གོ །གཅལ་ཅི་ཞིག་བླུག་ཅེ་ན། ཕྱེ་མའམ་ཐལ་བའི་གཅལ་བླུག་པར་བྱའོ། །
དེ་གཉིས་ནི་དཔེ་ཙམ་དུ་ཟད་དེ། རྩྭ་ལ་སོགས་པ་གཞན་ཡང་རུང་བའི་ཕྱིར་རོ་ཞེས་ཊཱི་
ཀ་ལས་སོ། །མཆིལ་མའི་སྣོད་དེ་དུས་དུས་སུ་བྱི་དོར་བྱ་བས་སྦྱང་བར་བྱའོ། །ཚེས་
བརྒྱད་དང་བཅུ་བཞི་དང་བཅོ་ལྔའི་ནུབ་མོ་ཕྱོགས་གཅིག་ཏུ་འདུས་ཏེ་ཆོས་བཤད་པ་
དང་མཉན་པར་བྱའོ། །དུས་དེ་གསུམ་ནི་སངས་རྒྱས་ཀྱིས་བྱིན་གྱིས་བརླབས་པའི་

དུས་ཁྱད་པར་ཅན་ཡིན་པས་དགེ་བ་འཕེལ་ཆེ་བ་དང༌། ཡར་ངོའི་ཚེས་བརྒྱད་དང༌། དེ་
བཞིན་དུ་མར་ངོའི་ཚེས་བརྒྱད་དེ་ཉི་ཤུ་གསུམ་ལ་མགོན་པོ་དང་ལྷ་བྲན་གྱི་གཡོག་འོང་
བ་དང༌། ཡར་ངོའི་ཚེས་བཅུ་བཞི་དང་། མར་ངོའི་ཚེས་བཅུ་བཞི་སྟེ་ཉི་ཤུ་དགུ་ལ་
མགོན་པོ་ལ་སོགས་པའི་བུ་འོང་བ་དང་། ཡར་ངོའི་ཚེས་བཅོ་ལྔ་དང་། མར་ངོའི་ཚེས་
བཅོ་ལྔ་སྟེ་སུམ་ཅུ་ལ་མགོན་པོ་དང་ལྷ་བྲན་འོང་ཞིང་། གང་ན་ཆོས་ཉན་བཤད་རྣམ་
པར་དག་པ་ཡོད་པ་དེར་འོངས་ནས་ཆོས་ཉན་པ་དང་། ཆོས་འཆད་པ་པོ་ལ་སོགས་པ་
སྲུང་བ་དང་། མཆོད་པས་བསྙེན་བཀུར་ལ་སོགས་པ་བྱེད་པར་ཤེར་ཕྱིན་ཀྱི་མདོ་དང་།
འཇིག་རྟེན་གདགས་པ་དང༌། འདུལ་བ་ལུང་སོགས་ལས་རྒྱ་ཆེར་གསུངས་སོ། །
ཐམས་ཅད་ཀྱིས་བཤད་མཉན་དགོས་སམ་ཞེ་ན། ནད་པས་ཆོས་བཤད་ཉན་དེ་མུ་
བྱས་པ་ལ་ནི་ཉེས་པ་མེད་དོ། །ཆོས་དེ་སྨྲ་བའི་ཕྱིར་གསོལ་བ་འདེབས་པ་ནི་དགེ་
སློང་གིས་མི་མནོད་པར་མི་བྱ་བར་ཁས་བླང་བར་བྱའོ། །གལ་ཏེ་དཔེ་འཁྱུད་བྱས་
ནས་མ་བཤད་ན་ཉེས་པ་ཆེ་སྟེ། དགེ་སློང་ལམ་ཆུང་སྔོན་སྡེ་སྣོད་གསུམ་པ་པར་གྱུར་ཚེ་
ཆོས་ཀྱི་སེར་སྣས་འགའ་ལ་ཡང་ཆོས་མ་བཤད་པའི་རྣམ་སྨིན་གྱིས་བླུན་པོར་སྐྱེས་པར་
ལུང་རྣམ་འབྱེད་ལས་གསུངས་པ་ལྟར་ཡིན་པའི་ཕྱིར་རོ། །ན་སྟེ་ཆོས་སྨྲ་མི་ནུས་པའམ་
བྱ་བ་གཞན་གྱིས་བྲེལ་བ་ལ་སོགས་པ་ཡིན་ན་གསོལ་བ་འདེབས་པ་ལ་ཁོ་བོ་ན་སྟེ་
མི་ནུས་སོ་ཞེའམ་བྱ་བས་བྲེལ་ལོ་ཞེས་པའི་རྒྱུ་མཚན་ཚུལ་བཞིན་སྨོས་ནས་ཤད་ཀྱིས་
སྦྱང་བར་བྱའོ། །ཚེས་བརྒྱད་དང་བཅུ་བཞི་དང་བཅོ་ལྔའི་ནུབ་མོ་ཆོས་སྨྲ་བ་པོ་མེད་ན་
དགེ་སློང་ཐམས་ཅད་ཀྱིས་རྒན་རིམ་གྱིས་ཆོས་ཚིགས་སུ་བཅད་པ་གང་སྨྲ་བ་དེའི་དོན་
ཡིད་ཀྱིས་དྲན་པར་བྱ་ཞིང་ཐ་ན་ཚིགས་སུ་བཅད་པ་རེ་རེ་ཙམ་ཡང་སྨྲ་བར་བྱའོ། །་
ཆོས་སྨྲ་ཞིང་མཉན་པའི་གནས་དེར་མར་མེ་གཟུགས་སོ། །ངོས་བཞི་ཀུན་ནསཾ་སྟེང་གི་
ཁྱམས་བཏགས་པའི་གནས་ངོས་བཞི་པའི་ཁྱམས་སུ་ཆོས་མཉན་པའི་གྲ་ཟླ་གམ་གྱི་
རྣམ་པ་ལྟ་བུའམ། གྲུ་བཞི་པའི་རྫིང་བུའི་རྣམ་པ་ལྟ་བུར་གྲུ་བཞིར་བཤུམ་པར་བྱའོ། །

གསདེ་ཡང་དཔེ་ཙམ་དུ་ཟད་དེ། ཡིད་དུ་འོང་བ་དང༌། མི་གནོད་པ་གཞན་དག་ཀྱང་རུང་
བས་ངེས་པ་མེད་དོ་ཞེས་ཊཱི་ཀ་ལས་སོ། །སྟེང་བླ་གབ་མེད་པར་ཆོས་མཉན་ནུ་རས་ལ་
སོགས་པའི་བླ་རེ་གདགས་སོ། །རླུང་དང་ཆར་འབབ་ན་བླ་བྲེ་བརྟུལ་ལོ། །བླ་བྲེ་
བརྟུལ་ནས་རླུང་དང་ཆར་བབས་པ་དེར་ཆོས་སྨྲ་ཞིང་ཉན་པ་དག་གི་འཕྲོ་དོར་བར་མི་
བྱའོ། །འགྲེལ་ཆུང་ལས། བླ་རེ་བསྡུས་ཀྱང་ཆོས་འཆད་པ་གཏོང་དུ་མི་རུང་སྟེ། ཁང་
པོར་འཕོས་ལ་ཡང་ཆོས་ཀྱི་འཕྲོ་ཤོད་ཅིག ཅེས་སོ། །ཆོས་སྨྲ་བའི་གནས་དེར་གནས་
བརྟན་དང་པོར་འདུག་སྟེ་རང་གིས་བསྟན་ན་དོན་དུ་འགྱུར་རམ། འོན་ཏེ་གཞན་གྱིས་
བསྟན་ན་དོན་དུ་འགྱུར་ཞེས་བརྟག་ཅིང་ཅ་ཅོ་སྤང་བའི་ཕྱིར་ཡུད་ཙམ་ཞིག་ཅང་མི་སྨྲ་
བར་བསྡད་ནས་རང་གིས་བསྟན་པས་དོན་དུ་འགྱུར་ན་གནས་བརྟན་རང་ཉིད་ཀྱིས་
ཆོས་སྨྲ་བར་བྱ་བའམ། གཞན་གྱིས་བསྟན་པས་དོན་དུ་འགྱུར་ན་དགེ་སློང་ཆོས་སྨྲ་པ་
པོ་གཞུན་ལ་དགེ་སློང་ཆོས་སྨོས་ཤིག་ཅེས་གནས་བརྟན་གྱིས་གསོལ་བར་བྱའོ། །དེ་
ལྟར་ཆོས་འཆད་པའི་དགོས་པ་མཐར་ཐུག་གཞན་གྱི་དོན་དུ་འགྱུར་དང་མི་འགྱུར་འདི་
ཡིན་པས་ན་ཆོས་འཆད་པ་པོ་རྣམས་ཀྱིས་ཆོས་གང་འཆད་ཀྱང་། ཡུལ་རབ་བྱུང་དང་
ཁྱིམ་པ་སུ་ལ་འཆད་ཀྱང་གཞན་ལ་ཕན་འདོད་ཀྱི་བསམ་པས་ཀུན་ནས་བསླངས་ཏེ་
གཞན་གྱི་དོན་དུ་འགྱུར་བའི་ཐབས་ལ་སྒོ་ཐམས་ཅད་ནས་འབད་པ་ཤིན་དུ་གལ་ཆེ་
བས་དེ་ལྟར་བྱ་བ་ལས། ལྟར་སྣང་སྙན་སྙན་ལེགས་ལེགས་ཙམ་དང་། ཁྱད་པར་དུ་
རྙེད་བཀུར་སྙན་གྲགས་སོགས་དོན་དུ་གཉེར་ནས་ཆོས་སྨྲ་ན་གཞན་ལ་ཕན་མི་ཐོགས་
པར་མ་ཟད་ཆོས་མིན་དུ་འགྲོ་ཉེན་ཆེའོ། །ཆོས་སྨྲ་བ་པོ་དེས་ཆོས་སྨྲ་བ་ན་ཐམས་ཅད་
ཀྱིས་སེམས་གཏད་དེ། གལ་ཏེ་ཆོས་སྨྲ་བ་ཡིན་ན་ལེགས་སོ་ཆོས་བཟང་པོ་བཤད་དོ་
ཞེས་བརྗོད་ནས་སྤྲོ་བར་བྱའོ། །གལ་ཏེ་ཆོས་མ་ཡིན་པ་སྨྲ་ན་དགེ་སློང་ཆོས་མ་ཡིན་པ་
མ་སྨྲ་ཞིག་ཅེས་བཟློག་པར་བྱའོ། །ཆོས་མཉན་པའི་གནས་དེར་ཁྱིམ་པ་ལྷགས་པ་
རྣམས་ལ་རབ་བྱུང་རྣམས་ལ་ཆོས་མགོ་མ་བཙུགས་པའི་མདུན་དུའམ་ཡང་ན་རྫོགས་

པའི་རྗེས་ལ་ཆོས་དང་ལྡན་པའི་གཏམ་བྱའོ། །ཆོས་ཉན་པའི་གནས་དེར་མུ་སྟེགས་
ཅན་དག་ལྷགས་ནས་འདི་ནི་ཆོས་མ་ཡིན་ནོ་ཞེས་ཟེར་ནས་ཀླན་ཀ་འཚོལ་ཞིང་གནས་
ན་རིགས་པའི་སྒོ་ནས་ལེགས་པར་ཚར་བཅད་ཅིང༌། ཚུར་ཁྲོ་ཡང་རང་གིས་ཁྲོ་བ་མི་
བསྟན་པར་བཟོད་པར་བྱའོ། །གནས་བརྟན་གྱིས་དགེ་སློང་གཞན་ལ་ཆོས་སྟོན་པར་
གསོལ་བ་བཏབ་ཅིང་། དེ་ནས་དགེ་སློང་ཆོས་སྟོན་པས་ཆོས་བསྟན་ཟིན་ནས་འཁོར་
རྣམས་ལ་ཆོས་བསྟན་པར་བྱའོ་ཞེས་དེ་ནས་ཁྲིད་དེ་འགྲོ་བར་མི་བྱའོ། །གལ་ཏེ་འཁོར་དེ་
དག་ཆེད་དུ་མ་ཁྲིད་ཀྱང་འགྲོ་ན་ཆོས་སྟོན་པ་དེས་འཁོར་དེ་དག་ཆོས་ཀྱི་སྒོར་གཟུད་
པར་བྱའོ། །ཆོས་སྨྲ་བས་འཁོར་གྱི་ནང་དུ་གཞན་ལ་བླ་མ་ཉིད་དུ་བལྟ་བས་ངག་གིས་
རྗེ་ས་སྟེ་ཞེ་ས་དང་བཅས་པ་དང་། གཞན་ལ་འཇིགས་པའི་གནས་སུ་བལྟ་བས་ལུས་
གུས་པ་དང་བཅས་པ་དང་། རྒྱགས་པ་དང་ང་རྒྱལ་བཅོམ་པས་སེམས་དམའ་བས་
འཁོར་གྱི་ནང་དུ་འཇུག་པར་བྱའོ། །ཊཱི་ཀ་ལས། རྗེས་དང་བཅས་པ་ལ་སོགས་པས་
ཆོས་སྟོན་པར་བྱེད་པ་དེ་བཞིན་དུ་ཉན་པ་པོས་ཀྱང་སྔར་བསྟན་པའི་ཡོན་ཏན་དེ་དག་
དང་ལྡན་པར་ཆོས་མཉན་པར་བྱའོ། །ཆོས་མཉན་པའི་མཇུག་ཏུ་རྒྱལ་པོ་དང་ལྷ་དང་
སྦྱིན་བདག་གི་དོན་དུ་ཡོན་བསྔོ་ཞིང་བརྗོད་པར་བྱའོ། །ཞེས་སོ། །ཆོས་སྨྲ་བས་གུས་
པར་བྱས་ཏེ་ཆོས་བསྟན་པར་བྱའོ། །ཇི་ལྟར་བྱ་ཞེ་ན། ཆོས་ལ་གུས་པ་ཉེ་བར་བཞག་
པ་དང་བཙུས་པ་དང༌། ཚིག་མི་གཡོ་བ་བརྟན་པ་དང་། ཆོས་ལས་གཞན་ལ་ཡིད་མི་
གཡེང་བས་ཚད་མ་དང་ལྡན་པའི་རིག་པ་དང་། ཐོགས་པ་མེད་པར་བརྗོད་པའི་གྲོལ་
བའི་ཚིག་དག་གིས་སོ། །ཚིག་མ་འཁྲུལ་བ་དག་གིས་དོན་ཡང་དག་པ་ཇི་ལྟ་བུ་བཞིན་
དུ་ཐོགས་པ་མེད་པར་བརྗོད་པ་དག་གིས་སོ་ཞེས་དེ་ལྟར་ཆོས་བསྟན་པར་བྱའོ་ཞེས་
པོའོ། །དེ་ལས་གཞན་གང་བཤད་བྱའི་ཆོས་དེའི་དོན་མི་ཤེས་པར་ལོག་པར་འཆད་ན་
ཉེས་པ་ཤིན་ཏུ་ཆེ་སྟེ། མདོ་ལས། མཚམས་མེད་ལྔ་ནི་བྱས་པ་བས། །དགོངས་དོན་
ཟབ་མོའི་ཆོས་རྣམས་ལ། །གང་གིས་བློ་ནི་མ་རིག་པས། །ལོག་པར་བཤད་པ་སྡིག་པ་

ལྕི། །ཞེས་གསུངས་པ་ལྟར་རོ། །གཏམ་གཞན་དང་མ་འདྲེས་པར་རོ་ཞེས་མ་འདྲེས་
པར་ཆོས་བསྟན་པར་བྱའོ་ཞེས་པའོ། །ཚིག་སྔ་ཕྱིའི་དོན་འབྲེལ་ཞིང་སྐབས་སུ་མ་ཆད་
པར་རོ་ཞེས་དེ་ལྟར་ཆོས་བསྟན་པར་བྱའོ་ཞེས་པའོ། །བྱམས་པའི་སེམས་ཏེ་ཆགས་པ་
དང་ཁོང་ཁྲོ་དང་བྲལ་ཞིང་མཛའ་བཤེས་དང་ལྡན་པའི་སེམས་དང་། སྙིང་རྗེའི་སེམས་
ཏེ་ཕན་པ་སྒྲུབ་པར་འདོད་པ་སྔོན་དུ་བཏང་བའི་སེམས་དང་། རྙེད་པ་དང་བཀུར་སྟི་ལ་
སོགས་པ་ཟང་ཟིང་དོན་དུ་གཉེར་འདོད་མེད་པའི་སེམས་ཀྱིས་སོ་ཞེས་དེ་ལྟ་བུའི་
སེམས་དག་གིས་ཆོས་བསྟན་པར་བྱའོ་ཞེས་པའོ། །ཉན་པ་པོ་རྣམས་ལ་ཞུམ་པའི་
གཉེན་པོར་ཡང་དག་པར་གཟེངས་བསྟོད་པས་ཡིད་རངས་པར་བྱེད་པ་དང་། མི་མོས་
པའི་གཉེན་པོར་བསམ་པ་དང་མཐུན་པར་ཆོས་སྟོན་པས་མོས་པར་བྱེད་པ་དང༌། མི་
རིགས་པའི་གཉེན་པོར་ཚད་མ་དང་ལྡན་པའི་དོན་སྟོན་པས་དགའ་བར་བྱེད་པས་སོ་
ཞེས་དེ་ལྟར་ཆོས་བསྟན་པར་བྱའོ་ཞེས་པའོ། །མི་ནུས་པ་ལ་སོགས་པའི་དོན་གྱི་དབང་
གིས་ཆོས་མཉན་པའི་འཕྲོ་མ་རྫོགས་ན་རེ་ཞིག་གཞུག་པར་བྱའོ། །འདི་ལ་མི་རིགས་
པ་མེད་པར་ཤེས་པར་བྱའོ་ཞེས་ཊཱི་ཀ་ལས་སོ། །དབྱངས་ཀྱིས་ཆོས་འདོན་ཞིང་སྨྲ་
བར་བྱའོ། །འདུག་བཞིན་དུ་སྨྲས་པས་ཐོས་པར་མི་འགྱུར་ན་ཆོས་སྨྲ་བ་པོ་ཡར་ལངསཾ་
ནས་ཆོས་ཀྱི་ཚིག་དོན་རྣམ་པར་དབྱེ་བར་བྱའོ། །སངས་རྒྱས་ཀྱི་བཀའ་ལས་དོན་
བཏུས་ཏེ་བརྗོད་པར་བྱ་ཞིང་དེ་ལྟར་གཞུང་བརྩམ་པར་ཡང་བྱའོ། །མདོ་སྡེ་ལ་སོགས་
པའི་ཆོས་ཀྱི་སྐབས་སུ་གལ་གཟུང་བ་སྟེ་སྒྲ་སྐྱོན་དང་དོན་སྐྱོན་བརྗོད་པ་དང་། སྒྲ་སྐྱོན་
དང་དོན་སྐྱོན་དེ་དག་སྤང་བས་གཞུང་གཟུགས་པ་ཡང་ངོ་སྟེ་བྱའོ་ཞེས་སྔ་མར་སྦྱར་རོ། །
གསུམ་པ་མཐུན་པའི་གསོ་སྦྱོང་གི་སྤྲོས་པ་ལ་བཞི། གང་གི་ཚེ་གསོ་སྦྱོང་བྱ་བ་དུས་ཀྱི་
སྤྲོས་པ་དང་། གང་དུ་བྱ་བ་གནས་ཀྱི་དང༌། གང་དག་དང་བྱ་བ་ཚོགས་པའི་དང་། ཇི་
ལྟར་བྱ་བ་ཆོ་གའི་སྤྲོས་པ་ཞར་བྱུང་དང་བཅས་པའོ། །དང་པོ་ལ་གསུམ། དུས་དང་
འབྲེལ་བའི་བྱ་བ་གཞན་བསྟན་པ་དང་། བཅུ་བཞི་པའི་དུས་བཤད་པ་དང་། ཞར་ལ་

བཤོལ་དང་རྒྱུ་སྐར་བཤད་པའོ། །དང་པོ་ནི། དགེ་འདུན་གྱི་གནས་བརྟན་གྱིས་སྨྱུག་
མའི་ཐུར་མ་སྐུད་པ་ལ་བརྒྱུས་པ་སྤོ་བས་ཉི་མ་བགྲང་བར་བྱའོ། །དགེ་སྐོས་ཀྱིས་དེ་
ལས་བརྟགས་ཏེ་དགེ་འདུན་ལ་བརྗོད་པར་བྱའོ། །བྱེ་བྲག་ཏུ་བྱས་པའིའོ། །ངོའི་དབྱེ་
བས་སོ། །གཙུག་ལག་ཁང་གི་བདག་པོ་དང་ལྷའི་ཕྱིར་ཚིགས་སུ་བཅད་པ་གདོན་པར་
དགེ་སློང་རྣམས་ལ་བསྐུལ་བའི་ཚིག་བྱའོ། །མོད་ལའོ། །དེང་ནི་ཡར་གྱི་ངོའི་ཚེས་
གཅིག་ལགས་ཏེ། གཙུག་ལག་ཁང་གི་བདག་པོ་དང་གཙུག་ལག་ཁང་གི་ལྷ་རྣམས་ཀྱི་
སླད་དུ་ཚིགས་སུ་བཅད་པ་རེ་རེ་ཀླག་ཏུ་གསོལ་ཞེས་སོ། །གཙུག་ལག་ཁང་གི་བདག་
པོས་སྤྱན་འདྲེན་པའི་ཚིག་ཀྱང་བརྗོད་པར་བྱའོ། །ཡོན་བདག་མིང་འདི་ཞེས་བགྱི་བས་
སང་དགེ་འདུན་བཤོས་ལ་སྤྱན་འདྲེན་ན་བཙུན་པ་རྣམས་ཀྱིས་དེ་ལ་དགེ་ལེགས་ཀྱི་
ཡིད་དག་གིས་སོ་སོ་ནས་ཐུགས་བརྩེ་བར་མཛད་དུ་གསོལ་ཞེས་སོ། །ཞེས་གསུངས་ཏེ།
ཚེས་བཅོ་ལྔ་ལའོ་ཞེས་སྨོས་ན་དེ་གང་གི་སྒོ་ནས་ཤེས་པར་བྱ་ཞེ་ན། དགེ་འདུན་གྱི་
གནས་བརྟན་གྱིས་སྨྱུག་མའི་ཐུར་མ་བཅོ་ལྔ་སྐུད་པ་ལ་བརྒྱུས་པ་ཉི་མ་རེ་ལ་ཐུར་མཾ་
རེ་སྤོ་བས་ཉི་མ་བགྲང་བར་བྱའོ། །དེའང་འགྲེལ་ཆུང་ལས། སྐུད་པ་ལ་ཤིང་བུ་བཅོ་
ལྔ་བརྒྱུས་ལཾ། ཚེས་གྲངས་ཀྱི་མིང་སོ་སོར་བྲིས་ཏེ་ཤིང་བུ་སྦུ་གུ་ཅན་གཅིག་གིས་བར་
གཅད་བྱས་ལ། ཞག་གཅིག་ལོན་ཞིང་སྦུ་གུ་ཅན་གྱི་ནང་ནས་ཤིང་བུ་གཅིག་དྲངས།
ཞེས་ཀྱང་གསུངས་སོ། །དགེ་སྐོས་ཀྱིས་གནས་བརྟན་གྱིས་ཐུར་མ་སྤོས་པ་དེ་ལས་
བརྟགས་ཏེ་རྟོགས་པར་བྱས་ནས་དེང་ནི་ཚེས་གྲངས་འདི་ལགས་སོ་ཞེས་ཉི་མ་རེ་རེ་
ཞིང་དགེ་འདུན་ལ་བརྗོད་པར་བྱའོ། །ཚུལ་ཇི་ལྟར་ཞེ་ན། བྱེ་བྲག་ཏུ་བྱས་པའི་ཉི་མ་
བརྗོད་པར་བྱའོ། །གང་གིས་བྱེ་བྲག་ཏུ་བྱས་པ་ཞེ་ན། ཟླ་བ་ཡར་ངོ་དང་མར་ངོའི་དབྱེ་
བས་བྱེ་བྲག་ཏུ་བྱས་པའི་ཚེས་གྲངས་བརྗོད་པར་བྱ་དགོས་སོ། །དགེ་སྐོས་ཀྱིས་
གཙུག་ལག་ཁང་གི་སྦྱིན་པའི་བདག་པོ་དང་། གཙུག་ལག་ཁང་གི་ལྷའི་ཕྱིར་ཚིགས་
སུ་བཅད་པ་གདོན་པར་དགེ་སློང་རྣམས་ལ་བསྐུལ་བའི་ཚིག་བྱའོ། །དུས་གང་གི་ཚེ་

བྱ་ཞེ་ན། ཚེས་གྲངས་བརྗོད་པའི་མོད་ལའོ། །ཇི་ལྟར་བསྐུལ་བར་བྱ་ཞེ་ན། དགེ་
འདུན་བཙུན་པ་རྣམས་དགོངས་སུ་གསོལ། དེང་ནི་ཡར་གྱི་ངོའི་ཚེས་གཅིག་ལགས་ཏེ།
གཙུག་ལག་ཁང་གི་བདག་པོ་དང་། གཙུག་ལག་ཁང་གི་ལྷ་རྣམས་ཀྱི་བསོད་ནམསཾ་
སྤེལ་བའི་སླད་དུ་ཚིགས་སུ་བཅད་པ་རེ་རེ་ཀླག་ཏུ་གསོལ། ཞེས་སོ། །ཡར་ངོའི་ཚེས་
གཅིག་ལགས་ཏེ་ཞེས་པ་ནི་སྔོན་ཆད་རྒྱུན་དུ་ཉིན་རེ་བཞིན་བརྗོད་པ་ཡིན་པས་དེའི་
དབང་དུ་བྱས་པའོ། །དེ་ནས་རྒྱུད་ཆགས་གསུམ་པ་སོགས་གདོན་པར་བྱའོ། །ཁྱིམ་
བདག་དད་པ་ཅན་གྱིས་གཙུག་ལག་ཁང་བརྩིགས་ནས་དེར་བཞུགས་པའི་དགེ་འདུན་
རྣམས་ཁྱིམ་བདག་དེའི་གནས་སུ་མཆོད་སྟོན་ལ་སྤྱན་འདྲེན་པ་ན། གཙུག་ལག་ཁང་
གི་བདག་པོས་དགེ་འདུན་བཤོས་ལ་སྤྱན་འདྲེན་པའི་ཚིག་ཀྱང་དགེ་སྐོས་ཀྱིས་དགོང་
གར་བརྗོད་པར་བྱའོ། །ཇི་སྐད་དུ་བརྗོད་ཅེ་ན། ཡོན་བདག་མིང་འདི་ཞེས་བགྱི་བས་
སང་དགེ་འདུན་བཤོས་ལ་སྤྱན་འདྲེན་ནུ། བཙུན་པ་རྣམས་ཀྱིས་དེ་ལ་བསོད་ནམས་
སྤེལ་འདོད་སོགས་ཀྱི་དགེ་ལེགས་ཀྱི་ཡིད་དག་གིས་སོ་སོ་ནས་ཐུགས་བརྩེ་བར་
མཛད་དུ་གསོལ་ཞེས་སོ། །གཉིས་པ་ནི། ཉིན་ཞག་གཅིག་གིས་མི་ཆོག་པར་བྱའོ། །
དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ལའོ། །ཞེས་གསུངས་ཏེ། ཚེས་གྲངས་
བརྗོད་པའི་ཚེ་ཟླ་བའི་ངོ་ཐམས་ཅད་བཅོ་ལྔ་པར་བྱའམ་ཞེ་ན། ཟླ་བ་མར་གྱི་ངོ་ལ་
ཉིན་ཞག་གཅིག་གིས་ཞག་བཅོ་ལྔར་མི་ཆོག་པར་བྱའོ། །དེ་ནི་ཚེས་ཞག་གིས་ཉིན་
ཞག་གི་དོད་མ་ཐུབ་པའི་དབང་གིས་ཏེ། ཉིན་ཞག་གཅིག་ལ་ཆུ་ཚོད་དྲུག་ཆུ་ཡོད་ཅིང་།
ཚེས་ཞག་གཅིག་ལ་ཅུང་ཟད་རག་རྩིས་ཀྱི་དབང་དུ་བྱས་ན་ཆུ་ཚོད་ང་དགུ་ལས་མེད་པ་
གང་ཞིག ཉིན་ཞག་ལས་ཚེས་ཞག་ཆུ་ཚོད་གཅིག་གཅིག་གིས་མྱུར་བར་འདའ་བས་
ཚེས་ཞག་དྲུག་ཅུ་སོང་བ་ན་ཉིན་ཞག་ང་དགུ་ལས་མ་སོང་བའི་ཕྱིར་རོ། །དེས་ན་ཚེས་
ཞག་དྲུག་ཅུ་འདས་པ་ན་ཚེས་ཟླ་རིལ་པོ་གཉིས་འགྲོ་བས་བཅུ་བཞི་པ་རྣམས་ཚེས་ཞག་
ལ་ལྟོས་ནས་བཅོ་ལྔ་པ་ཡིན་ཡང་། དེའི་ཚེ་ཉིན་ཞག་ང་དགུ་ལས་མ་སོང་བས་ཉིན་

ཞག་ལ་ལྟོས་ནས་བཅུ་བཞི་པ་ཡིན་ནོ། །དེ་ལ་སྤྱིར་ཞག་ནི་གསུམ་སྟེ། ཚེས་ཞག་ནི་ཟླ་
བ་འཕེལ་འགྲིབ་ལ་ཆ་སུམ་ཅུར་བྱས་པའི་ཆ་གཅིག་གི་ཡུན་ནོ། །ཉིན་ཞག་ནི་དེ་རིང་
སྐྱ་རེངས་དང་པོ་ཤར་བ་ནས་སང་ཉིན་སྐྱ་རེངས་དང་པོ་ཤར་བའི་བར་རོ། །ཁྱིམ་ཞག་
ནི། ལུག་གླང་འཁྲིག་པ་ཀར་ཀ་ཊ། །སེང་གེ་བུ་མོ་སྲང་སྡིག་པ། །གཞི་དང་ཆུ་སྲིན་
བུམ་པ་ཉ། །ཞེས་པའི་ཁྱིམ་བཅུ་གཉིས་པོར་ཉི་མ་རང་འགྲོས་ཀྱི་དབང་དུ་བྱས་ནས་
ཁྱིམ་རེ་རེར་ཉི་མ་ཅི་ཙམ་གནས་པའི་སུམ་ཅུའི་ཆ་གཅིག་གོ །ཞག་གཅིག་གིས་བཅོ་
ལྔར་མི་ཆོག་པ་དེ་གང་གི་ཚེ་ཡིན་ཞེ་ན། སྟོན་ཟླ་ཐ་ཆུང་གི་ཚེས་བཅོ་ལྔའི་ཕྱི་དེ་ཉིན་
ཚེས་བཅུ་དྲུག་ནས་བཟུང་ཟླ་བ་གཉིས་དགུན་སྟོད་དང་། དེ་ནས་རིམ་བཞིན་ཟླ་བ་
གཉིས་གཉིས་ལ་དགུན་སྨད་དང་། དཔྱིད་དང་། སོ་ག་དང་། དབྱར་དང༌། སྟོན་ཞེས་
གསོ་སྦྱོང་བཅུ་བཞི་པ་ངོས་འཛིན་སླ་བའི་ཕྱིར་བཞག་པའི་དུས་ཚིག་དྲུག་པོ་རྣམས་ཀྱི་
ཟླ་བ་ཕྱེད་དང་གཉིས་འདས་ཏེ་ཟླ་བ་ཕྱེད་ལུས་པ་ཉིད་ལའོ། །དེ་ཡང་དཔེར་ན་ཧོར་
ཟླ་བཅུ་པའི་ཚེས་བཅུ་དྲུག་ཉིན་གྲལ་ཚེས་དང་པོར་བརྩིས་ནས། དེ་ནས་བཅུ་གཉིས་
པའི་ཚེས་བཅོ་ལྔའི་བར་གྱི་ཟླ་བ་གཉིས་པོ་དེ་དགུན་སྟོད་ཀྱི་ཟླ་བ་གཉིས་ཡིན་ལ།
གྲལ་ཚེས་ལྟར་བགྲངས་པའི་ཟླ་བ་གཉིས་པོ་དེའི་ཟླ་བ་གཅིག་དང་ཕྱེད་འདས་པའི་
མཚམས་ཏེ། ཧོར་ཟླ་བཅུ་གཅིག་པའི་ཚེས་ཉེར་དགུ་ལ་གསོ་སྦྱོང་བཅུ་བཞི་པ་བྱ་
དགོས་ཤིང༌། དེ་སྐབས་དགུན་སྟོད་ཀྱི་ཟླ་བ་གཉིས་ཀྱི་ཕྱེད་དང་གཉིས་འདས་ཡིན་
ཡང་། སྔར་གསོ་སྦྱོང་བཅུ་བཞི་པ་བྱས་མཚམས་ནས་བརྩི་ན་ཟླ་བ་གཅིག་དང་ཞག་
ཉེར་དགུའི་མཚམས་ཡིན་ཏེ། གསོ་སྦྱོང་བཅུ་བཞི་པ་བྱས་ནས་དགུན་སྟོད་ཀྱི་ཟླ་བ་
དང་པོའི་སྔོན་དུ་ཟླ་བ་ཕྱེད་སོང་ཟིན་པའི་ཕྱིར་རོ། །དེ་ཡང་གསོ་སྦྱོང་བཅུ་བཞི་པ་
གཉིས་ཀྱི་བར་ལ་ཚེས་ཞག་གིས་ཟླ་བ་གཉིས་ཚང་བ་དང༌། ཉིན་ཞག་གིས་ཟླ་བ་
གཉིས་ལ་ཞག་གཅིག་གིས་མི་ཆོག་པར་ཤེས་པར་བྱའོ། །ད་དུང་གོ་སླ་བར་བརྗོད་ན།
ཧོར་ཟླ་དང་པོ་གསུམ་པ་ལྔ་པ་བདུན་པ་དགུ་པ་བཅུ་གཅིག་པ་སྟེ་ཟླ་བ་ཡ་རྣམས་ཀྱི་

མར་ངོ་ལ་གསོ་སྦྱོང་བཅུ་བཞི་པ་བྱའོ། །གཞན་པ་རྣམས་ཀྱི་དུས་སུ་བཅོ་ལྔ་པ་བྱའོ། །
སྐབས་འདིར་ཊཱི་ཀ་ལས། དུས་ཚིགས་དྲུག་པོ་དེ་དག་རེ་རེ་ལ། ཟླ་བ་གཉིས་གཉིས་ཏེ་
ཟླ་བ་ཕྱེད་བཞི་བཞི་ཡོད་པ་ལ། ཕྱེད་དང་པོ་གཉིས་དང་ཐ་མ་དང་གསུམ་ལ་ནི་ཞག་
བཅོ་ལྔ་བཅོ་ལྔ་ཐུབ་པར་བརྩིའོ། །ཕྱེད་གསུམ་པ་ལ་ནི་ཞག་རེ་རེ་ཆད་ཅིང་བཅོ་ལྔ་མི་
ཐུབ་པར་བཅུ་བཞི་ཐུབ་པར་བརྩི་སྟེ། དེ་དག་ནི་གསོ་སྦྱོང་བཅུ་བཞི་པ་ཡིན་པར་རིག་
པར་བྱའོ། །ཞེས་གསུངས་པ་ལྟར་དུས་ཚིགས་རེ་རེའི་ནང་དུ་ཟླ་ཕྱེད་བཞི་བཞི་ཡོད་
པས་ཟླ་ཕྱེད་དང་པོ་གཉིས་དང་ཐ་མ་གསུམ་པོ་གསོ་སྦྱོང་བཅོ་ལྔ་པ་དང༌། ཟླ་ཕྱེད་
གསུམ་པ་གསོ་སྦྱོང་བཅུ་བཞི་པ་ཡིན་ལ། དེ་ལྟར་བརྩིས་པས་ལོ་གཅིག་ལ་གསོ་སྦྱོང་
བཅོ་ལྔ་པ་བཅོ་བརྒྱད་དང་། བཅུ་བཞི་པ་དྲུག་སྟེ་ཁྱོན་ཉེར་བཞི་ཡོད་དོ། །བཤོལ་དང་
བཅས་པའི་ཚེ་ནི་ཉེར་དྲུག་ཡོད་དོ། །དེ་ལ་དགེ་སློང་གི་ལོ་དྲི་བ་སོགས་སུ་དགུན་ཟླ་
འབྲིང་པོ་སོགས་མི་ཐུབ་པར་གསུངས་པ་དང༌། ཊཱི་ཀ་དང་ཀུན་བཏུས་སོགས་སུ་
དགུན་འབྲིང་སོགས་ཐུབ་པར་གསུངས་པ་ནི་ཕྱེད་ཚེས་དང་རིལ་ཚེས་ཀྱི་ཁྱད་པར་ཏེ།
ཧོར་ཟླ་བཅུ་པའི་ཕྱེད་ཀྱི་མཚམས་ཚེས་བཅུ་དྲུག་ཉིན་དེ་དགུན་ཟླ་ར་བའི་ཚེས་གཅིག་
བྱས་ནས་བརྩིས་ན་དགུན་ཟླ་འབྲིང་མི་ཐུབ་པ་དང༌། ཧོར་ཟླ་བཅུ་གཅིག་པའི་ཚེས་
གཅིག་ནས་བཟུང་ཟླ་བ་རིལ་པོ་དེ་དགུན་ཟླ་ར་བ་ཡིན་པའི་དབང་དུ་བྱས་ནས་བརྩིས་
ན་དགུན་འབྲིང་ཐུབ་པ་ཡིན་ནོ། །འོ་ན་ཟླ་བཤོལ་བྱུང་ཚེ་བཤོལ་ཟླ་དེ་ཉིད་ཞིག་ཐུབ་
པའམ་མི་ཐུབ་པ་གང་ཡིན་ཞེ་ན། འདུལ་ཊཱིཀ་རིན་ཕྲེང་ལས། ཁ་ཅིག་ན་རེ། ཐུབ་པར་
ངེས་ཞེས་ཟེར། ཁ་ཅིག་ན་རེ། དངོས་ཟླས་ཐུབ་ན་བཤོལ་ཟླས་ཐུབ། དངོས་ཟླས་མི་
ཐུབ་ན་བཤོལ་ཟླས་མི་ཐུབ་ཅེས་ཟེར། ཁ་ཅིག་དངོས་ཟླས་ཐུབ་ན་བཤོལ་ཟླས་མི་ཐུབ།
དངོས་ཟླས་མི་ཐུབ་ན་བཤོལ་ཟླས་ཐུབ་ཅེས་ཟེར་གསུངས་པ་ལྟར་མང་དུ་བཤད་ཀྱང་།
རང་ལུགས་ནི་དངོས་ཟླ་ཐུབ་མི་ཐུབ་གང་གི་རྗེས་སུ་བྱུང་ཡང་བཤོལ་ཟླ་དེ་ཉིད་ནི་ཐུབ་
པར་བྱ་དགོས་ཏེ། བཤོལ་ཟླ་ཞེས་པ་དཔེར་ན་ལོ་གསུམ་གྱི་རིང་ལ་ལོ་རེ་བཞིན་ཞག་

བཅུ་བཅུ་ལྷག་པ་བསྡོམས་པ་ཡིན་པ་གང་ཞིག དེ་ལ་ཞག་སུམ་ཅུ་ཚང་བའི་ཕྱིར་རོ། །
དེ་ལྟར་ལོ་ཆེན་རིན་པོ་ཆེའི་གཞི་གསུམ་ཆོ་ག་ལས་ཀྱང་། གལ་ཏེ་ཟླ་བཤོལ་ཡོད་ཚེ་
གང་ལ་བཤོལ་དོན་པའི་ཟླ་བ་དེ་ཐུབ་མི་ཐུབ་གང་ཡིན་ཡང་རུང་སྟེ། ཉིས་བརྩེགས་ཀྱི་
ཕྱི་མ་ཉིད་ཐུབ་པར་བརྩིས་ཏེ་བགྲང་ཚུལ་ངེས་པར་བྱ་ལ། ཞེས་དང་། སྡོམ་འགྲེལ་
དཔག་སྙེ་ལས། གང་དག་ཟླ་བཤོལ་གྱི་མར་ངོའི་གསོ་སྦྱོང་ནི་རང་ཐུབ་མི་ཐུབ་གང་
ཡིན་ཡང་དེ་དང་འདྲ་བར་བྱེད་ཅེས་གསུངས་པ་མི་རིགས་ཏེ། མི་ཐུབ་པའི་རྗེས་སུ་མི་
ཐུབ་པ་བྱེད་ན་ཉིན་ཞག་སུམ་ཅུ་ན་ཚེས་ཞག་སོ་གཅིག་ལོང་བར་ཐལ་བའི་ཕྱིར་རོ། །
ཞེས་གསུངས་པ་ལྟར་རོ། །མི་ཐུབ་པའི་རྗེས་ཀྱི་ཟླ་བཤོལ་ཞག་མི་ཐུབ་པ་བྱེད་ན་ཟླ་བ་
ཕྱེད་དང་གཉིས་འདས་ཀྱི་སྔོན་ཟླ་བ་གཅིག་གི་མཚམས་སུ་ཞག་མི་ཐུབ་པ་འདོར་
དགོས་པའི་སྐྱོན་དུ་ཐལ་ལོ། །འོ་ན་ཁྱེད་ཀྱི་ལུགས་ལ་ཐུབ་པའི་རྗེས་སུ་ཐུབ་པ་བྱེད་ན་
ཟླ་བ་ཕྱེད་དང་གསུམ་འདས་པ་ན། མཁས་པས་ཞག་མི་ཐུབ་པ་དོར། །ཞེས་འདོད་
དགོས་པར་ཐལ་བའི་སྐྱོན་གནས་སོ་ཞེ་ན། དེའི་སྐྱོན་མེད་དེ། ཟླ་བ་ཕྱེད་དང་གསུམ་
གྱི་ཟླ་བ་གཅིག་ནི་བཤོལ་ཟླ་འབུར་དུ་ཐོན་པས་ལྷག་པ་ཡིན་གྱི་རྒྱུན་ལྡན་གྱི་ཆད་
མཚམས་ནི་ཟླ་བ་ཕྱེད་དང་གཉིས་འདས་པའི་མཚམས་ཡིན་ནོ། །མཚོ་ཊིཀ་ཏུ་སྔ་མ་
བཤོལ་ཟླ་ཡིན་པར་བཤད་པ་བརྟག་གོ །གོང་དུ་སྨྲས་པ་བཞིན་བཤོལ་ཟླ་ལ་ཞག་
སུམ་ཅུར་ངེས་ཀྱང་བཤོལ་ཟླའི་ནང་ལ་ཆད་ལྷག་འོངས་པ་སྐར་རྩིས་ལྟར་བྱས་པ་ཡིན་
ནོ། །འོ་ན་ཟླ་བ་སོ་སོའི་ཚེས་བཅོ་ལྔ་དང་གནམ་གང་ལ་གསོ་སྦྱོང་བཅོ་ལྔ་པ་དང༌།
ཉེར་དགུ་ལ་བཅུ་བཞི་པ་བྱ་རྒྱུ་ཡིན་ནམ། འོན་ཏེ་གསོ་སྦྱོང་བཅུ་བཞི་པ་དང་བཅོ་ལྔ་པ་
གང་ཡིན་ཡང་རུང་སྟེ་ཟླ་བ་སོ་སོའི་ཚེས་བཅོ་ལྔ་དང་གནམ་གང་ཁོ་ན་ལ་བྱ་རྒྱུ་ཡིན་
སྙམ་ན། གཞུང་དམ་པ་ལས། འོད་མའི་(སྨྱུག་མའི་བྱེ་བྲག)བྱང་བུ་བཅོ་ལྔ་བྱོས་ལ་སྲད་བུ་ལ་
བརྒྱུས་ཏེ་ཞོག་ལ་དེ་ལ་ཉིན་གཅིག་རེ་རེ་བཞིན་དྲོངས་ཤིག་ཅེས་གསུངས་པ་ལྟར་
དཔེར་ན་ཧོར་ཟླ་བཅུ་པའི་ཚེས་བཅུ་དྲུག་གི་ཉིན་དེ་གྲལ་ཚེས་དང་པོ་ཡིན་པའི་དབང་

དུ་བྱས་ནས་བརྩི་ན། དེ་ནས་བཟུང་ཉིན་རེ་བཞིན་གྲལ་ཚེས་རེ་རེ་བགྲངས་ནས་ཞག་
བཅོ་ལྔ་དང་སུམ་ཅུ་དང་ཞེ་ལྔ་རྣམས་ཀྱི་མཚམས་སུ་གསོ་སྦྱོང་བཅོ་ལྔ་པ་རེ་རེ་དང༌།
ལྔ་བཅུ་ང་དགུ་ན་བཅུ་བཞི་པ་བྱ་དགོས་པ་ཡིན་ནོ། །དེ་ལྟ་ན་ཆད་ལྷག་གི་དབང་གིས་ཚེས་
གྲངས་ནི་བཅོ་ལྔ་དང་གནམ་གང་དང་ཉེར་དགུ་རྣམས་སུ་འོང་བའི་ངེས་པ་མེད་དོ། །ཟླ་བ་
ཕྱེད་ཕྱེད་ཀྱི་ཚེས་བཅོ་ལྔ་ལའོ་ཞེས་པ་ནི་གསོ་སྦྱོང་ཕལ་མོ་ཆེ་ཚེས་ཞག་བཅོ་ལྔ་པ་དང་
སུམ་ཅུ་ལ་འབབ་པ་མངོན་སུམ་ཡིན་པ་དེ་ལ་དགོངས་སོ། །དེ་བཞིན་དུ་གྲལ་ཚེས་
ལྟར་ན་དབྱར་སྔ་ཕྱིའི་ཁས་ལེན་ཡང་ཧོར་ཟླ་དྲུག་པ་དང་བདུན་པའི་ཚེས་བཅུ་དྲུག་ལ་
བྱེད་དགོས་པའི་ངེས་པ་མེད་ལ། དགག་དབྱེ་ཡང་ཧོར་ཟླ་དགུ་པ་དང་བཅུ་པའི་བཅོ་
ལྔ་ལ་བྱེད་དགོས་པའི་ངེས་པ་མེད་དོ། །གསུམ་པ་ཞར་ལ་བཤོལ་དང་རྒྱུ་སྐར་བཤད་
པ་ནི། ཟླ་བཤོལ་དོར་བ་ནི་རྒྱལ་པོའི་རྗེས་སུ་འབྲང་བས་སོ། །རྒྱུ་སྐར་ནི་སྐར་མཁན་
གྱི་རྗེས་སུ་འབྲང་བས་ཤེས་པར་བྱའོ། །འདི་ལ་དགོས་པ་ནི་ཐ་སྙད་ལ་མཁས་པར་བྱའོ། །
ཞེས་གསུངས་ཏེ། ཟླ་བཤོལ་གང་གི་ཚེ་འབྱུང་ཞེ་ན། གོང་སྨོས་ལྟར་ཟླ་བ་གཉིས་རེ་ན་
ཞག་མི་ཐུབ་པ་རེ་འབྱུང་བས། དེ་དག་བསགས་ན་ལོ་རེ་ལ་ཞག་དྲུག་རེ་ལྷག་པ་འབྱུང་
ཞིང༌། ལོ་ལྔ་ན་ཞག་ལྷག་པ་དྲུག་ལྔ་སུམ་ཅུ་སྟེ། དེ་ལྟར་ཞག་ལྷག་རྣམས་བསགས་
པས་ལོ་དྲུག་པའི་ནང་དུ་ཟླ་བཤོལ་འབྱུང་ལ། སྔར་བཅས་ཀྱི་ཚེ་ན་ནི་དེ་བཞིན་དུ་བྱེད་
པའང་ཡིན་ཏེ། གཞུང་དམ་པའི་ནང་ཚན་ལུང་གླེང་གཞི་ལས། བཅོམ་ལྡན་འདས་
ཀྱིས་ཟླ་བ་ཤོལ་བོར་ཞིག་ཅེས་གསུངས་པ་དང༌། དགེ་སློང་དག་གིས་ལོ་རེ་རེ་ཞིང་
ཤོལ་བོར་རོ། །བྲམ་ཟེ་དང་ཁྱིམ་བདག་རྣམས་ཡང་དེར་ལྷགས་ནས། འཕགས་པ་ད་
ལྟར་གྱི་ཟླ་བ་འདི་ཁྱོད་ཀྱི་གང་ཞེས་དྲིས་པ་དང་། དགེ་སློང་དག་གིས་སྨྲས་པ། ཀྱེ་ངེད་
ཅག་གི་ད་ལྟར་ནི་དབྱར་ཟླ་འབྲིང་པོའོ། །དེ་དག་གིས་ཡང་སྨྲས་པ། འཕགས་པ་
འཇིག་རྟེན་པ་ཐམས་ཅད་ཀྱི་ནི་ཟླ་བ་འདི་དབྱར་ཟླ་ཐ་ཆུང་ན། ཁྱེད་ཅག་གི་ཇི་ལྟར་
དབྱར་ཟླ་འབྲིང་པོ། ཅི་ཁྱེད་ཅག་ལོ་རེ་རེ་ཞིང་ཤོལ་འདོར་རམ། དེ་དག་གིས་སྨྲས་པ།

འདོར་རོ། །བྲམ་ཟེ་དང་ཁྱིམ་བདག་དག་འཕྱ་ནས་དེ་ལྟར་གྱུར་པ་དགེ་སློང་དག་གིས་
བཅོམ་ལྡན་འདས་ལ་གསོལ་བ་དང་། བཅོམ་ལྡན་འདས་ཀྱིས་བཀའ་བསྩལ་པ། དགེ་
སློང་དག་བྲམ་ཟེ་དང་ཁྱིམ་བདག་དག་འཕྱ་བ་ནི་ཡུས་(བདེན་)ཀྱིས་དེ་ལྟ་བས་ན་ལོ་རེ་རེ་
ཞིང་ཟླ་བ་ཤོལ་མ་འདོར་བར་ལོ་དྲུག་དྲུག་ཅིང་ཤོལ་བོར་ཅིག དྲུག་ལྔ་སུམ་ཅུ་སྟེ། དེ་
ལྟ་བུར་ཞག་དང་ཟླ་བ་ཕྱེད་དང་ཟླ་བ་དང་ལོར་བསྒྲེས་ན་མཉམ་པར་གྱུར་ཏེ། མུ་
སྟེགས་ཅན་གྱིས་གླགས་བཙལ་ཀྱང་གླགས་མི་རྙེད་པར་འགྱུར་རོ་ཞེས་གསུངས་པའི་
ཕྱིར་རོ། །འོན་ཀྱང་དེ་རྒྱལ་པོ་རྣམས་ཀྱི་ལུགས་དང་མི་མཐུན་པས། བློན་པོ་རྣམས་
འཕྱ་བ་ལ་བརྟེན་ནས་རྗེས་སུ་རྒྱལ་པོའི་ལུགས་དང་མཐུན་པར་ལོ་གསུམ་གསུམ་ནས་
བཤོལ་འདོར་བར་བཅས་ཏེ། ལུང་སྔ་མའི་འཕྲོས་སུ། རྒྱལ་པོ་དག་ནི་ལོ་གསུམ་
གསུམ་ཞིང་ཤོལ་འདོར་བར་བྱེད་དོ། །དགེ་སློང་དག་གིས་དེ་བཞིན་མ་བྱས་པ་དང༌།
བློན་པོ་དག་འཕྱ་བར་གྱུར་ནས་དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་
ལ་གསོལ་བ་དང་། བཅོམ་ལྡན་འདས་ཀྱིས་བཀའ་བསྩལ་པ། དགེ་སློང་དག་བློན་པོ་
རྣམས་འཕྱ་བ་ནི་ཡུས་ཏེ། དེ་ལྟ་བས་ན་རྒྱལ་པོའི་གཞུང་བཞིན་དུ་ཡང་གྱིས་ཤིག་ཅེས་
གསུངས་སོ། །ཚིག་གི་དོན་ནི། ཟླ་བཤོལ་དོར་བ་ནི་རྒྱལ་པོའི་རྗེས་སུ་འབྲང་བས་སོ་
ཞེས་རྒྱལ་པོའི་རྗེས་སུ་འབྲང་བས་བཤོལ་དོར་བར་བྱའོ་ཞེས་པའི་ཐ་ཚིག་གོ །དེ་ཡང་
རྒྱ་གར་གྱི་རྒྱལ་པོའི་ལུགས་ལ་ལོ་གཅིག་གི་མོ་ཟླ་དྲུག་ལ་ཞག་ཉེར་དགུ་རེ་ལས་མེད་
པས་ཞག་དྲུག་དང༌། དེའི་སྟེང་དུ་དབྱར་དགུན་གྱི་ཉི་མ་ལྡོག་མཚམས་སུ་ཞག་གཉིས་
གཉིས་ཏེ་ཁྱོན་ལོ་རེ་ལ་ཞག་བཅུ་རེ་ལྷག་པོར་འདོན་ཞེས་གསུངས་སོ། །རྩིས་ལ་ཤིན་
ཏུ་མཁས་པའི་གཞུང་ལུགས་ལས་ཟླ་བ་སུམ་ཅུ་རྩ་ཕྱེད་དང་གསུམ་ན་ཟླ་ལྷག་རེ་འབྱུང་
བར་བརྩི་བ་ནི་ཕྲ་བ་ནས་བརྩི་བའི་གཞུང་ལུགས་ཡིན་ལ། འདུལ་བའི་སྐབས་འདིར་
ནི་དེ་ལས་རགས་རིམ་ནས་བརྩི་བའི་ལུགས་སུ་བྱས་པ་ཡིན་ནོ། །ཚེས་འདི་ལ་རྒྱུ་སྐར་
འདི་འོང་ནི་དྲང་སྲོང་སྐར་མ་ལ་དགའ་བ་ལ་སོགས་པ་སྐར་མཁན་གྱི་རྗེས་སུ་འབྲང་

བས་ཤེས་པར་བྱའོ། །ཚེས་གྲངས་བརྗོད་པ་ལ་སོགས་པ་འདི་ལ་དགོས་པ་ནི་འཇིག་
རྟེན་པའི་ཐ་སྙད་ལ་མཁས་པར་བྱ་བའོ། །གཞན་ཡང་ཚེ་འདས་པ་སེམས་ལ་གཞག་
པར་བྱ་བ་དང་། གསོ་སྦྱོང་གི་ཉི་མ་ཡོངས་སུ་ཤེས་པར་བྱ་བ་ཡིན་ནོ་ཞེས་རང་འགྲེལ་
ལས་སོ། །གཉིས་པ་གང་དུ་བྱ་བ་གནས་ཀྱི་སྤྲོས་པ་ནི། མ་བརྟགས་ཤིང་གསོ་སྦྱོང་ལ་
མ་བསྡད་པར་འདི་སྟོང་པ་ཞིག་གོ་སྙམ་ཞིང་མཚམས་གཅད་པར་མི་བྱའོ། །བཅད་པ་ཉིད་
དུ་ཤེས་པ་ཉིད་ནི་མི་ཆགས་པའི་ཡན་ལག་མ་ཡིན་ནོ། །དེ་མེད་པ་ཉིད་ཀྱིས་ཀྱང་བག་
ཡངས་སུ་འགྱུར་རོ། །རུང་བའི་ཁང་པ་ཡང་ངོ་། །མཚམས་སུ་མཚམས་ཀྱིས་བསྐོར་དུ་
མི་རུང་ངོ་། །དཀྱིལ་འཁོར་བ་དང་དགེ་སློང་མའི་དབྱར་ཁང་དང་ཁྲོན་པ་དག་ལ་ནི་
རུང་ངོ་། །ཤིང་ལྗོན་པ་གཅིག་ལ་མཚམས་བཞི་མན་ཆད་ཀྱི་མུ་ཐུག་དུ་མ་རྣམ་པར་
གནས་སོ། །འདི་ལ་ཐ་སྙད་དུ་རུང་བ་མཚན་མ་ཡིན་ནོ། །རྫུ་འཕྲུལ་དང་སྒྱུ་མ་བྱས་པ་
དག་ཀྱང་དེ་ལྟར་གྱུར་པ་ཉིད་མ་ཡིན་ནོ། །ཟླ་བ་དང་ཉི་མ་དང་སྐར་མའི་འོད་དང་
དབའ་ཀློང་གི་རླབས་དག་ཀྱང་མི་བརྟན་པ་ཉིད་ཡིན་ནོ། །མཚམས་སུ་ཆུ་ནི་མཚམས་
གཞན་དང་འདྲའོ། །བར་དུ་ཆོད་ན་གཅིག་པ་ཉིད་མ་ཡིན་ནོ། །གལ་ཏེ་ཟམ་པ་བརྟན་པོ་
ཉིད་ཡིན་ན་ཡུལ་ཉིད་ཡིན་ནོ། །དེ་ཞིག་པ་ཡང་ཕྱིར་བྱས་ན་ནི་རྗེས་སུ་འཇུག་གོ ། །
སྦྱོར་བ་མ་བཏང་བ་ཉིད་དོ། །ཞག་བདུན་ཕན་ཆད་ནི་མི་འཇུག་གོ །ནམ་མཁའ་ནི་
བར་དུ་ཆོད་པར་གྱུར་པ་ཡིན་པས་དེ་ལ་ཡོད་པ་ཉིད་ཀྱི་ཐ་སྙད་ཀྱང་མེད་ན་འབྲེལ་བ་ལྟ་
ག་ལ་ཡོད། དབུས་ནས་དཔག་ཚད་ཕྱེད་དང་གསུམ་གྱི་མཐའ་ལས་ལྷག་པར་མཚམས་
གཅོད་པ་དག་མི་ཆགས་སོ། །འོག་དང་སྟེང་དུ་སྲ་བ་དང་འབྲེལ་བ་ལ་དེ་ཚུན་ཆད་ས་
གཞི་དང་འདྲ་བ་ཉིད་དོ། །ས་གཞིར་མཚམས་མ་བཅད་པ་ཉིད་དུ་ནི་མི་འབྲལ་བའི་
གནང་བ་མི་ཆགས་སོ། །བཅད་པ་ཞིག་ན་ཞིག་གོ །དེས་ནི་དེ་མི་ཞིག་གོ །མཆོད་རྟེན་
དང༌། གཙང་ཁང་ཕྱུར་བུ་དང་འཁོར་ས་དང་གསོ་སྦྱོང་གི་གནས་དག་ཏུ་ཕྱག་དར་བྱ་བ་
ཉིད་དོ། །ཞེས་གསུངས་ཏེ། དགེ་སློང་གློ་བུར་བ་གནས་དང་གཙུག་ལག་ཁང་སྟོང་

པར་ཞུགས་པ་དག་གིས་འདིར་གཞན་གྱིས་སྔར་མཚམས་བཅད་དམ་མ་བཅད་ཅེས་དེ་
ལྟར་མ་བརྟགས་ཤིང་གསོ་སྦྱོང་གི་ཉི་མ་ལ་ཐུག་གི་བར་མ་བསྡད་པར་གནས་འདི་
སྟོང་པ་ཞིག་གོ་སྙམ་ཞིང་མཚམས་གཅད་པར་མི་བྱའོ། །བརྟགས་ཤིང་གསོ་སྦྱོང་གི་
ཉི་མ་ལ་བབ་ཀྱི་བར་དུ་བསྡད་དེ་བྱའོ་ཞེས་ཊཱི་ཀ་ལས་སོ། །དེ་ཡང་གནས་དེར་
མཚམས་སྔར་བཅད་ཅིང་མཚམས་སྲུང་བར་བྱེད་པ་པོ་ཡོད་ན་ནི་གསོ་སྦྱོང་གི་དུས་སུ་
གློ་བུར་དུ་འོང་བའི་དགེ་སློང་ཡོད་མེད་རྟོག་པར་བྱེད་ཅིང་ལྟ་བར་བྱེད་ལ། གལ་ཏེ་
དེའི་ཉིན་མ་བྱུང་ན་ནི་དེ་ཉིད་ཀྱིས་མེད་པའི་ཤེས་པ་སྐྱེའོ། །སྔ་མ་བག་ཡངས་སུ་མ་
བྱས་པར་གཅད་པ་གཞན་མི་ཆགས་སོ་ཞེས་པ་དེ་ལ་མཚམས་བཅད་ཟིན་པ་ཉིད་ཡིན་
ན་བཅད་ཟིན་པ་ཉིད་དུ་མ་ཤེས་ཀྱང་དེར་མཚམས་གཞན་གཅོད་པ་ཉེ་བར་མི་ཆགས་
པས་ན་བཅད་ཟིན་པ་ཉིད་ལ་བཅུད་ཟིན་པ་ཉིད་དུ་འདུ་ཤེས་པ་ཉིད་ནི་མཚམས་
གཞན་བཅད་པ་མི་ཆགས་པའི་ཡན་ལག་མ་ཡིན་ནོ། །འོ་ན་བཅད་ཟིན་པར་འདུ་
ཤེས་མ་ཤེས་ལ་ཁྱད་པར་ཅུང་ཟད་ཀྱང་མེད་དམ་ཞེ་ན། ཊཱི་ཀ་ལས། ཤེས་བཞིན་དུ་
བཅད་ན་ནི་ཉེས་བྱས་སུ་འགྱུར་ལ། མི་ཤེས་པར་བཅད་ན་ནི་ལྟུང་བ་མེད་དེ། འདིར་
བྱེ་བྲག་ནི་དེ་ཙམ་ཞིག་ཡོད་པར་ཟད་དོ། །ཞེས་སོ། །མཚམས་དགྲོལ་བ་ལ་ནི་ལས་
འབའ་ཞིག་ཏུ་མ་ཟད་ཀྱི་མཚམས་དང་ལྡན་པའི་དགེ་སློང་དང་དགེ་སློང་མ་དེ་
མཚམས་དེའི་ནང་ན་གཅིག་ཀྱང་མེད་པ་ཉིད་ཀྱིས་ཀྱང་མཚམས་དེ་བག་ཡངས་སུ་
འགྱུར་བ་སྟེ་རང་གྲོལ་བར་འགྱུར་རོ། །དེའང་སྐྱ་རེངས་ཤར་བའི་དུས་ན་མཚམས་དེ་
རང་གྲོལ་བར་འགྱུར་རོ། །དེ་བཞིན་དུ་ཕྱོགས་བཞིའི་མཚན་མ་བརྟན་པོ་ཞིག་པ་དང༌།
ཆུ་ལ་སོགས་པ་མཚམས་གཞན་བྱུང་བ་དང༌། རྟེན་དགེ་སློང་ཐམས་ཅད་ཤི་བའམ་
བབས་པའམ་མཚན་གཉིས་ཅིག་ཆར་བྱུང་བ་ལྟ་བུ་ཞིང་མ་ཡིན་པར་གྱུར་པ་དང༌། ཆོ་
གས་ཀྱང་གཞིག་ཏུ་རུང་བའོ། །འོན་ཀྱང་མཚམས་པོ་ཆེའི་ནང་ན་དགེ་སློང་ཡོད་ན་
དཀྱིལ་འཁོར་བར་དགེ་སློང་མེད་ཀྱང་དཀྱིལ་འཁོར་བ་དེ་མི་འཇིག་སྟེ། ཊཱི་ཀ་ལས།

གནས་རང་དབང་མེད་པ་ཡིན་པས་དེའི་ཕྱིར་ཞེས་བཤད་དེ། གནས་འཇིག་པ་ལ་རང་
དབང་མེད་པ་ཡིན་པས་དེའི་ཕྱིར་ཞེས་པའོ། །རུང་བའི་ཁང་པ་ཡང་ལས་ཀྱིས་བག་
ཡངས་སུ་འགྱུར་བར་མ་ཟད་རུང་ཁང་དེ་གང་གི་ཡིན་པའི་དགེ་སློང་མེད་ན་ཡང་ངོ་སྟེ་
མེད་པར་སྐྱ་རེངས་ཤར་ན་བག་ཡངས་སུ་འགྱུར་རོ་ཞེས་པའོ། །མཚམས་གཞན་
བཅད་ཟིན་པའི་ཐ་གྲུའི་ནང་ཁོངས་སུ་གཞན་པའི་མཚམས་ཀྱིས་དེ་དང་ཕྱོགས་འདྲེས་
པར་བསྐོར་དུ་མི་རུང་ངོ༌། །ཊི་ཀ་ལསཾ། ལས་བྱས་སུ་ཟིན་ཀྱང་མ་བྱས་པ་ཉིད་ཡིན་ཏེ།
གནས་གཞན་ནི་གནས་གཞན་གྱི་ཁོངས་སུ་གཏོགས་པ་མ་ཡིན་པའི་ཕྱིར་རོ། །ཞེས་སོ། །
ཐམས་ཅད་དུའམ་ཞེ་ན། དམིགས་བསལ་ནི། ཆོ་ག་མཚམས་གཞན་དཀྱིལ་འཁོར་བ་
དང༌། བདག་པོ་མཚམས་གཞན་དགེ་སློང་མའི་དབྱར་ཁང་དང་། དངོས་པོ་མཚམས་
གཞན་ཁྲོན་པ་དགུ་ལ་ནི་ཕྱི་རོལ་མཚམས་གཅིག་གིས་བསྐོར་དུ་རུང་ངོ༌། །དེ་ལས་
དགེ་སློང་མའི་དབྱར་ཁང་གིས་ཁྱིམ་པའི་གྲོང་དང་མུ་སྟེགས་པའི་འདུག་གནས་ཀྱང་
མཚོན་པར་གསུངས་སོ། །ཤིང་ལྗོན་པ་གཅིག་ལ་ཕྱོགས་ཕྱོགས་ཀྱི་མཚམས་ཀྱི་མཐའ་
རྣམས་འདོམ་ན་མཚམས་བཞི་མན་ཆད་ཀྱི་མུའམ་མཐའ་ཐུག་པ་དུ་མ་བྱར་རུང་བར་
རྣམ་པར་གནས་སོ། །དེའང་ཊི་ཀ་ལས། ཤར་ཕྱོགས་པའི་ནུབ་ཕྱོགས་ཀྱི་མཚམས་ཀྱི་
མུ་ཐུག་ཀྱང་དེ་ཡིན། ནུབ་ཕྱོགས་པའི་ཤར་ཕྱོགས་ཀྱི་མུ་ཐུག་ཀྱང་དེ་ཡིན། ལྷོ་ཕྱོགས་
པའི་བྱང་ཕྱོགས་ཀྱི་མུ་ཐུག་ཀྱང་དེ་ཡིན། བྱང་ཕྱོགས་པའི་ལྷོ་ཕྱོགས་ཀྱི་མུ་ཐུག་ཀྱང་དེ་
ཡིན་པར་རྣམ་པར་གནས་པ་ལྟ་བུའོ། །ཞེས་གསུངས་པ་ལྟར་རོ། །ཤིང་ལྗོན་པ་ཞེས་
པ་ནི་མཚོན་པ་སྟེ། མཚན་མ་བརྟན་པོ་གཞན་གང་ཡིན་གྱིས་ཆོག་གོ །ཤིང་ལྗོན་པ་
གཅིག་ལ་མཚམས་བཞི་ཡན་ཆད་ཀྱི་མུ་ཐུག་པ་བྱར་མི་རུང་སྟེ། ཞུ་བ་ལས། ཤིང་
གཅིག་གིས་གནས་ལྔའམ་དེ་ལས་ལྷག་པའི་མཚམས་ནི་མི་རུང་ཞེས་གསུངས་པའི་
ཕྱིར་རོ། །མཚམས་འདི་ལ་འཇིག་རྟེན་གྱི་ཐ་སྙད་དུ་རུང་བ་སྟེ་འཇིག་རྟེན་ཐམས་ཅད་
ལ་མཐུན་སྣང་དུ་གྲུབ་ཅིང་ཡོད་མེད་སོགས་སུ་འཇོག་ཐུབ་པའི་ཤིང་ལྗོན་པ་ལ་སོགས་

པ་མཚན་མ་ཉིད་ཡིན་ནོ། །ཐ་སྙད་ལས་འདས་པ་མི་མ་ཡིན་ལ་སོགས་པ་དག་ནི་
བརྟན་པར་གནས་པ་ཉིད་ཡིན་དུ་ཟིན་ཀྱང་མཚན་མ་ཉིད་མ་ཡིན་ནོ་ཞེས་ཊཱི་ཀ་ལས་སོ། །
རྣལ་འབྱོར་བས་རྫུ་འཕྲུལ་གྱིས་བྱས་པའི་ལྗོན་ཤིང་ལ་སོགས་པའི་མཚན་མ་དང་སྒྱུ་
མ་ལས་བྱས་པ་ཉིད་ཀྱི་མཚན་མ་དག་ཀྱང་འཇིག་རྟེན་གྱི་ཐ་སྙད་དུ་རུང་བ་དེ་ལྟརཾ་
གྱུར་པ་ཉིད་མ་ཡིན་པས་མཚམས་གཅོད་པའི་མཚན་མ་ཉིད་མ་ཡིན་ནོ། །ཟླ་བ་དང་
ཉི་མ་དང་སྐར་མའི་འོད་དང༌། ཆུའི་དབའ་ཀློང་གི་རླབས་འགྲམ་དུ་བྱུང་བ་དག་ཀྱང་
མི་བརྟན་པ་ཉིད་ཡིན་ནོ། །དེས་ན་དེ་དག་མཚམས་གཅོད་པའི་མཚན་མ་ཉིད་མ་ཡིན་
ནོ། །སྔར་མཚམས་ཆེ་ཆུང་གང་རུང་བཅད་པའི་མཚམས་ཀྱི་ནང་ཁོངས་སུ་རྫིང་བུ་ལྟ་
བུ་ཆུ་འཁྱིལ་ཡོད་པ་ནི་མཚམས་གཞན་དང་འདྲ་བར་མཚམས་ཐ་དད་པའོ། །མཚམས་
པོ་ཆེར་ཆུའི་རྫིང་བུ་ལྟ་བུ་གསར་དུ་བརྡོལ་ནས་དེ་བསྐམས་ན་ཅིར་འགྱུར་ཞེ་ན། ཊི་ཀ་
ལས། ཆུ་ཆད་ན་ནི་སྔར་མཚམས་བཅད་པ་ཉིད་སྔ་མ་ཁོ་ན་བཞིན་དུ་མཚམས་ཉིད་དུ་
རུང་བར་འགྱུར་རོ། །ཞེས་སོ། །དེ་བཞིན་དུ་ཁྱིམ་པའི་གྲོང་བྱུང་ན། དེའི་ཉེ་འཁོར་
དང་བཅས་པ་མཚམས་མིན་ལ། གྲོང་དེ་གཞན་དུ་སོང་ན་མཚམས་སུ་འགྱུར་རོ། །
གལ་ཏེ་མཚམས་གཅིག་གི་ནང་དུ་ཆུ་དང་མེ་ལ་སོགས་པས་བར་དུ་ཆོད་ཅིང་ཕྱོགས་
འགའ་ཡང་འབྲེལ་བ་མེད་པ་ཉིད་ཡིན་ན་མཚམས་གཅིག་པ་ཉིད་མ་ཡིན་ནོ། །ཆུས་
ཆོད་ཀྱང་གལ་ཏེ་ཆུ་དེ་ལ་ཟམ་པ་ཆུས་མི་འཁྱེར་བ་བརྟན་པོ་ཡོད་པ་ཉིད་ཡིན་ན་
མཚམས་གཅིག་པའི་ཡུལ་ཉིད་ཡིན་ནོ། །མཚམས་བཅད་ཟིན་པའི་འོག་ཏུ་ཟམ་པ་དེ་
ཞིག་པ་ཡང་ཟམ་པ་དེ་ཕྱིར་བཅོས་པ་བྱས་ན་ནི་ཆུས་ཆོད་པའི་ཕྱོགས་གཉིས་ཀ་མཚམས་
གཅིག་པ་ཉིད་དུ་རྗེས་སུ་འཇུག་གོ །ཇི་ལྟ་བུ་ཞིག་ཡང་ཕྱིར་བྱས་ན་རྗེས་སུ་འཇུག་ཅེ་ན།
དེ་ཡང་ཟམ་པ་ཞིག་ནས་ཕྱིར་བྱ་བའི་བསམ་པ་མེད་ན་ཞིག་མ་ཐག་ནས་མི་འཇུག་ལ།
ཕྱིར་བཅོས་པར་བསམས་ནས་ཕྱིར་བཅོས་པའི་སྦྱོར་བ་མ་བཏང་བ་ཉིད་ཕྱིར་བྱས་ན་
རྗེས་སུ་འཇུག་པ་ཉིད་དོ། །དུས་ཇི་སྲིད་དུ་སྦྱོར་བ་མ་བཏང་བ་དགོས་ཤེ་ན། ཞག་

བདུན་ཚུན་ཆད་དུ་སྦྱོར་བ་མ་བཏང་བས་ཕྱིར་བྱས་པའམ་ཕྱིར་བྱ་བའི་མགོ་རྩོམ་ན་
རྗེས་སུ་འཇུག་གི་ཞག་བདུན་དུ་སྦྱོར་བ་བཏང་ནས་དེ་ཕན་ཆད་ནི་ཕྱིར་བྱས་ན་ཡང་
མཚམས་གཅིག་པ་ཉིད་དུ་རྗེས་སུ་མི་འཇུག་གོ །སྦྱོར་བ་གཏོང་བ་མ་བྱས་ན་ནི་ཞག་
བདུན་ཕན་ཆད་དུ་ཕྱིར་བྱས་ན་ཡང་རྗེས་སུ་འཇུག་པར་འགྱུར་རོ་ཞེས་ཊཱི་ཀ་ལས་སོ། །
མཚམས་བཅད་པའི་གནས་ཀྱི་ནམ་མཁའ་མཚམས་དེའི་ཁོངས་སུ་གཏོགས་སམ་ཞེ་ན།
ནམ་མཁའ་ནི་ཆུ་བཞིན་དུ་བར་དུ་ཆོད་པར་གྱུར་པ་མཚམས་ཐ་དད་པ་ཡིན་པས་ནམ་
མཁའ་དེ་ལ་རང་གི་ངོ་བོ་ཡོད་པོ་ཉིད་ཀྱི་ཐ་སྙད་ཀྱང་མེད་ན་ས་ལ་སོགས་པ་དང་
འབྲེལ་བ་ལྟ་ག་ལ་ཡོད། ཊཱི་ཀ་ལས། དེ་བས་ན་གནས་ཁང་གི་ནང་ན་འདུག་པའི་
ནམ་མཁའ་ཡང་གནས་ཁང་དང་ལྷན་ཅིག་འབྲེལ་བ་མེད་དེ། མཚམས་གཅིག་པ་ཉིད་
ཀྱང་མ་ཡིན་ནོ། །ཞེས་སོ། །མཚམས་ནང་གི་ས་གཞི་ཡང་གས་ནས་ཟབས་སུ་དཔག་
ཚད་ཕྱེད་དང་གསུམ་ཙམ་དུ་གྱུར་ཅིང་ཕན་ཚུན་སྲ་བ་དང་མ་འབྲེལ་ན་མཚམས་ཐ་
དད་དུ་འགྱུར་བས་སྦྲེལ་དགོས་ཟེར་རོ་ཞེས་བུ་ཊིཀ་ཏུ་བཤད་དོ་། །མཚམས་ཆེན་པོ་
ཚད་ཅི་ཙམ་དུ་གཅད་ཅེ་ན། དབུས་ནས་བརྩམས་ཏེ་དཔག་ཚད་ཕྱེད་དང་གསུམ་གྱི་
མཐའ་ཚུན་ཆད་དུ་མཚམས་གཅོད་པ་ཆགས་ཀྱི་དེ་ལས་ལྷག་པར་མཚམས་གཅོད་པ་
དག་མི་ཆགས་སོ། །དེ་ཡང་བྱ་ཊིཀ་ལས། དཔག་ཚད་ཕྱེད་དང་གསུམ་ལས་ལྷག་པར་
ནི་འདུ་བ་ཐལ་ཆེས་པས་བསམ་གཏན་དང་ཀློག་པའི་བར་ཆད་དུ་འགྱུར་བའི་ཕྱིར་རོ། །
ཞེས་གསུངས་སོ། །རིའི་སྨད་དང་རྩེ་མོ་ལ་སོགས་པ་འོག་དང་སྟེང་དུ་ཆུས་བར་དུ་མ་
ཆོད་པས་རྡོའམ་ཤིང་ལྗོན་པ་ལ་སོགས་པ་སྲ་བ་དང་འབྲེལ་བ་ལ་དཔག་ཚད་ཕྱེད་དང་
གསུམ་དེ་ཚུན་ཆད་ནི་ཐད་ཀའི་ས་གཞི་དང་འདྲ་བ་ཉིད་དུ་མཚམས་གཅིག་པ་ཉིད་དོ། །
དེ་བཞིན་དུ་ཊི་ཀ་ལས། མཚམས་ཆུང་དུ་གཞན་ལ་ནི་དབུས་ནས་ཕྱོགས་བཞིར་ཐ་
གྲུའི་རྒྱ་ཅི་ཙམ་ཡོད་པ་བླ་འོག་ཏུ་ཡང་དེ་ཙམ་མན་ཆད་དང་ཡན་ཆད་ས་གཞི་དང་འདྲ་
བ་མཚམས་ཀྱི་ཁོངས་སུ་གཏོགས་པ་ཉིད་ཡིན་ནོ། །ཞེས་སོ། །ས་གཞིར་མཚམས་ཆེ་

ཆུང་གང་ཡང་མ་བཅད་པ་ཉིད་དུ་ནི་ཆོས་གོས་གསུམ་ཆར་དང་མི་འབྲལ་བའི་གནང་
བ་མི་ཆགས་སོ། །རྒན་པོ་དང་ནད་པ་ལ་ནི་ས་གཞིར་མཚམས་མ་བཅད་ཀྱང་སྣམ་
སྦྱར་ཁོ་ན་དང་མི་འབྲལ་བའི་གནང་བ་ཆགས་ཏེ། དེ་ནི་ས་གཞིར་མཚམས་བཅད་པ་
ལ་ལྟོས་མི་དགོས་པའི་ཕྱིར་རོ། །ལས་ཀྱིས་དགྲོལ་བ་ལ་སོགས་པས་མཚམས་བཅད་
པ་དེ་ཞིག་ན་མཚམས་དེར་ཆོས་གོས་གསུམ་དང་མི་འབྲལ་བའི་གནང་བ་ཞིག་གོ །
ཆོས་གོས་དང་མི་འབྲལ་བའི་གནང་བ་ཞིག་པ་དེས་ནི་མཚམས་བཅད་པ་དེ་མི་ཞིག་
གོ །དེའང་མཚམས་བཅད་པ་ནི་གནས་ཡིན་ལ་མི་འབྲལ་བའི་གནང་བ་ཐོབ་པ་ནི་
གནས་པ་ཡིན་པས། གནས་ཞིག་ན་ནི་གནས་པའང་འཇིག་པར་རིགས་ཀྱི། གནས་པ་
ཞིག་པས་ནི་གནས་འཇིག་པར་མི་རིགས་ཏེ། གྱང་དང་གྱང་རིས་བཞིན་ནོ། །གསོ་
སྦྱོང་བཅོ་ལྔ་པའི་ཉིན་མོ་ནངས་པར་སྔར་ལངས་ཏེ་མཆོད་རྟེན་དང་། གཙང་ཁང་ཕྱུར་
བུ་སྟེ་སྟོན་པའི་སྐུ་གཟུགས་སོགས་ཀྱི་ལྷ་ཁང་དང༌། ལས་བརྗོད་པའི་གནས་འཁོར་ས་
དང༌། གསོ་སྦྱོང་གི་གནས་དག་ཏུ་ཕྱག་དར་བྱ་བ་ཉིད་དོ། །གསུམ་པ་ཚོགས་པའི་
སྤྲོས་པ་ནི། དགེ་འདུན་ལ་འདུན་པ་ལ་སོགས་པ་ཕུལ་བ་ཉིད་ནི་ཕུལ་བ་ཉིད་ཡིན་ནོ། །
དེ་ལས་གང་ཡང་རུང་བས་དེ་བརྗོད་པར་བྱ་བ་ཉིད་ཡིན་ནོ། །མཚམས་ཀྱི་ཕྱི་རོལ་ན་
གནས་པས་དེ་དབུལ་བ་དང་དབུལ་དུ་གཞུག་པར་མི་བྱའོ། །བརྒྱུད་པས་མི་བྱའོ། །ན་བ་
དང་དབང་མེད་པ་དང་སྲོག་དང་ཚངས་པར་སྤྱོད་པའི་བར་ཆད་ཀྱིས་འཇིགས་པ་ལས་
གཞན་པས་འབུལ་བ་ལ་ནི་ཉེས་བྱས་སོ། །མ་བརྗོད་པ་ནི་མ་གུས་པ་ལས་སོ། །དེས་
འཇིགས་པ་ལས་མཚམས་ཀྱི་ཕྱི་རོལ་ནས་ཁྱེར་ཏེ་འོངས་པ་ལ་ནི་ཉེས་པ་མེད་དོ། །དགེ་
སྐོས་ཀྱིས་གསོ་སྦྱོང་གི་ཚེ་ཚུལ་ཤིང་བྲིམས་པས་དགེ་སློང་རྣམས་བགྲང་བར་བྱའོ། །ཞེས་
གསུངས་ཏེ། དགེ་སློང་ན་བ་ལ་སོགས་པས་དགེ་འདུན་ལ་འདུན་པ་དང་ལ་སོགས་
པས་ཡོངས་སུ་དག་པ་ཕུལ་བ་ཉིད་ནི་ཕུལ་བ་ཉིད་ཡིན་ནོ། །དེ་ལྟར་དགེ་འདུན་ལ་
འདུན་པ་དང་ཡོངས་དག་ཕུལ་ཞིང་དགེ་འདུན་གྱིས་ཐོས་ཟིན་ནའང་དགེ་འདུན་དེ་

ལས་གང་ཟག་གང་ཡང་རུང་བས་འདུན་པ་དང་ཡོངས་དག་ཕུལ་བ་དེ་དགེ་འདུན་ལ་
བརྗོད་པར་བྱ་བ་ཉིད་ཡིན་ནོ། །ཊཱི་ཀ་ལས། དགེ་འདུན་ལ་འདུན་པ་ལ་སོགས་པ་
མངོན་སུམ་དུ་ཕུལ་ཟིན་མོད་ཀྱི། འོན་ཀྱང་དགེ་འདུན་དེ་ལས་གང་ཟག་གང་ཡང་རུང་
བས་དེའི་འདུན་པ་ལ་སོགས་པ་དེ་དགེ་འདུན་ལ་བརྗོད་པར་བྱ་བ་ཉིད་ཡིན་ཏེ།
བསྟན་པ་རྣམ་པར་གཞག་པ་རྗེས་སུ་བསྲུང་བའི་ཕྱིར་རོ། །ཞེས་སོ། །དགེ་སློང་
མཚམས་ཀྱི་ཕྱི་རོལ་ན་གནས་པས་འདུན་པ་ལ་སོགས་པ་དེ་དགེ་འདུན་ལ་དབུལ་
བར་མི་བྱ་བ་དང༌། ལེན་པར་བྱེད་པས་ཀྱང་དབུལ་དུ་གཞུག་པར་མི་བྱའོ། །འབུལ་
ཡང་མི་ཆགས་པར་རང་འགྲེལ་སོགས་ལས་གསུངས་སོ། །དེ་ནི་ཁ་སྐོང་བ་མིན་པའི་རྒྱུ་
མཚན་གྱིས་སོ། །དམིགས་བསལ་ནི་དབྱར་ཁང་ན་གནས་པའི་དགེ་སློང་མ་རྣམས་
ཀྱིས་གཙུག་ལག་ཁང་དུ་དགེ་སློང་གསོ་སྦྱོང་བྱེད་པ་ལ་འདུན་པ་དབུལ་བར་གསུངས་
སོ། །ལེན་པར་བྱེད་པས་གཞན་ལ་ཕུལ་ནས། དེས་ཀྱང་གཞན་ལ་འབུལ་བ་ལ་
སོགས་པ་བརྒྱུད་པས་འདུན་པ་དང་ཡོངས་དག་དབུལ་བ་དང་དབུལ་དུ་གཞུག་པར་མི་
བྱའོ། །དེ་ལྟར་ཞུ་བ་ལས། བཙུན་པ་གཅིག་ནས་གཅིག་ཏུ་བརྒྱུད་དེ་དད་པ་དང་
ཡོངས་སུ་དག་པ་ཕུལ་ན་དད་པ་དང་ཡོངས་སུ་དག་པ་ཕུལ་བ་ཞེས་བགྱིའམ། ཨུ་པཱ་
ལི་ཕུལ་བ་ཞེས་བྱ་སྟེ། དགེ་སློང་དེ་དག་ནི་འདས་པ་དང་བཅས་པའོ་ཞེས་གསུངས་པ་
དང༌། འགྲེལ་ཆུང་ལས། དད་པ་ལེན་དུ་བསྐོས་པའི་མི་དེས་གཞན་ལ་བཅོལ་ཏེ་དད་
པ་ལེན་དུ་མི་བཏང་། དེ་ལྟར་བྱས་ན་དད་པ་འབུལ་བ་དང༌། དད་པ་ལེན་པར་བསྐོས་
པའི་དགེ་སློང་གཉིས་ཉེས་བྱས་སོ། །ཞེས་སོ། །དེ་ཡང་སྤྲིངས་ཡིག་ལ་སོགས་པ་དག་
གི་དཔེ་ཡིན་ནོ་ཞེས་ཊཱི་ཀ་ལས་སོ། །རྐྱེན་མེད་པར་ཡང་འདུན་པ་ལ་སོགས་པ་དབུལ་
དུ་རུང་ངམ་ཞེ་ན། ནཱ་བ་དང་། དེ་བཞིན་དུ་རྒྱལ་པོ་དང་ཆོམ་རྐུན་ལ་སོགས་པས་
གནོད་པའི་བར་ཆད་ཀྱིས་དབང་མེད་པའམ་ཐ་ན་མཛའ་བཤེས་ཀྱིས་བཟུང་བ་ཡན་
ཆད་ཀྱིས་དབང་མེད་པ་དང༌། སྲོག་གི་བར་ཆད་དང༌། དགེ་སློང་གི་དངོས་པོ་དང་

ལྷའི་བསྙེན་མཚམས་ལ་ཚུལ་བཞིན་བསྡད་པ་ལ་སོགས་པ་ཚངས་པར་སྤྱོད་པའི་དགེ་
བའི་ཕྱོགས་འགྲུབ་པའི་བར་ཆད་དེ། དེ་རྣམས་ཀྱིས་འཇིགས་པ་ལས་གཞན་པས་
དགེ་འདུན་གྱི་ནང་དུ་མི་འདུ་བར་འདུན་པ་ལ་སོགས་པ་འབུལ་བ་ལ་ནི་ཉེས་བྱས་སོ། །
དབུལ་བ་མི་ཆགས་པ་ནི་མ་ཡིན་ནོ་ཞེས་རང་འགྲེལ་ལས་སོ། །སོར་མདོའི་འགྲེལ་པ་
ཀུན་བཏུས་ལས། མི་འདུ་བར་གནང་བ་ན་བ་དང་། དབང་མེད་པ་དང་། སྲོག་གི་བར་
ཆད་དང་། ཚངས་པར་སྤྱོད་པའི་བར་ཆད་ཀྱི་འཇིགས་པ་དག་གོ །དེ་དག་མ་གཏོགས་པ་
གཞན་ནི་མཚམས་ཀྱི་ནང་ན་འདུག་ན་གསོ་སྦྱོང་གི་གནས་སུ་མི་འདུ་མི་རུང་སྟེ། མི་
འདུ་ན་ཐམས་ཅད་དུ་རང་ལ་ཉེས་བྱས་དང༌། དགེ་འདུན་གྱི་ལས་མི་ཆགས་པར་
འགྱུར་རོ། །ཞེས་དང་། གཞུང་འགྲེལ་དང་ཚིག་གི་བརྗེད་བྱང་ལས་ཀྱང་དེ་ལྟར་ཚིག་
མཐུན་པར་གསུངས་སོ། །འོན་ཀྱང་དགེ་བའི་ཕྱོགས་ཅུང་ཟད་བྱེད་པའམ་ཅུང་ཟད་ན་
བའི་ཕྱིར་ནི་འདུན་པ་དབུལ་མི་རུང་བར་གསུངས་ཏེ། སོར་འགྲེལ་མི་བརྗེད་པའི་དྲན་
བྱེད་ལས། དགེ་བའི་ཕྱོགས་ཅུང་ཟད་བྱེད་པའམ་ཅུང་ཟད་ན་བའི་ཕྱིར་སྙད་བཏགས་
ཏེ་དད་པ་འབུལ་བ་ནི་མ་ཡིན་ནོ། །ཞེས་སོ། །ལེན་པར་བྱེད་པས་འདུན་པ་ལ་
སོགས་པ་དགེ་འདུན་ལ་མ་བརྗོད་པ་ནི་མ་གུས་པ་ལས་གྱུར་པའི་ལྟུང་བྱེད་ཀྱི་རྗེས་སུ་
མཐུན་པའི་ཉེས་བྱས་སོ། །བླངས་པར་ནི་འགྱུར་རོ། །འདུན་པ་ལ་སོགས་པ་ལེན་པར་
བྱེད་པ་དེས་མཚམས་ཀྱི་ནང་ནས་འདུན་པ་ལ་སོགས་པ་བླངས་ནས་དྲང་པོར་འོང་ན་
སྲོག་དང་ཚངས་པར་སྤྱོད་པ་ལ་སོགས་པའི་བར་ཆད་ཀྱི་འཇིགས་པ་ལས་མཚམས་ཀྱི་
ཕྱི་རོལ་ནས་བསྐོར་ཏེ་འདུན་པ་ལ་སོགས་པ་དེ་དགེ་འདུན་གྱི་ནང་དུ་ཁྱེར་ཏེ་འོངས་པོ་
ལཾ་ནི་ཉེས་པ་མེད་དོ། །དགེ་སྐོས་ཀྱིས་གསོ་སྦྱོང་གི་གནས་སུ་དགེ་འདུན་པ་རྣམས་
ཚོགས་པའི་ཚེ་འོངས་པ་དང་མ་འོངས་པ་ཡོངས་སུ་ཤེས་པར་བྱ་བའི་ཕྱིར་ཚུལ་ཤིང་
བྲིམས་པས་དགེ་སློང་རྣམས་བགྲང་བར་བྱའོ། །བཞི་པ་ཆོ་གའི་སྤྲོས་པ་ཞར་བྱུང་དང་
བཅས་པ་ནི། ལེགས་པར་ཐོན་པས་གདོན་ཏེ་ཚིག་ཕྱེད་ཀྱང་མ་འཁྲུལ་པ་ཉིད་ནའོ། །

དགེ་འདུན་གྱི་གནས་བརྟན་གྱིའོ། །མི་ནུས་པ་ཉིད་ཡིན་ན་གཉིས་པའིའོ། །དེས་ཀྱང་
ན་གསུམ་པའོ། །དེས་ཀྱང་ན་རེས་ཀྱིས་སོ། །མི་ནུས་ན་གཞན་ལ་བཅོལ་བར་བྱའོ། །
མ་བཏུབ་ན་དགེ་འདུན་གྱིས་སོ། །རྟག་ཏུ་ཡང་ངོ་། །རྡུགས་ན་ལྷག་མ་གཞན་གྱིས་སོ། །
དུམ་བུ་འཛིན་པ་ཉིད་ཡིན་ན་ཇི་སྙེད་ཀྱིས་འགྲུབ་པ་དག་གིས་སོ། །འཇིགས་པ་དང་
བཅས་པ་ཉིད་ཡིན་ན་གནས་མཛེས་པ་འདོད་པས་གྲོང་དང་མི་ཉེ་བར་གསོ་སྦྱོང་བྱར་མི་
རུང་ངོ༌། །མགྲོན་པོ་མི་སྡོད་ན་འགྲོ་བཞིན་དུ་བྱའོ། །སྒྲ་མི་འདོད་ན་མདོར་བསྡུས་པས་
སོ། །དེ་ཙམ་མང་ན་བྱིན་གྱིས་བརླབ་བོ། །དད་པ་ཅན་དང་གཙོ་བོ་དག་དགའ་བར་
འགྱུར་བ་ལྟ་ན་ཆོ་ག་རྗེས་སུ་བསྒྲགས་པ་ལ་ཁ་ན་མ་ཐོ་བ་མེད་དོ། །དྲུང་དུ་གསོ་སྦྱོང་
བྱེད་པ་ལ་ཡང་ངོ་། །ཕོངས་པའི་ཚེ་ཁྱིམ་པའི་དྲུང་དུ་བཤག་པར་བྱའོ། །དེ་ལ་ཆོ་ག་རྗེས་
སུ་བསྒྲགས་པ་ལ་ཡང་ངོ་། །རྒྱལ་པོ་ལ་གོ་བར་བྱ་བ་ལ་ཡང་ངོ་། །གཞན་མ་རྫོགས་པ་
ལ་མི་ཆགས་པ་མེད་དོ། །གདོན་པར་བྱ་བ་དང་དེའི་ཚད་དང་དུས་དང་འདོན་པར་
བྱེད་པ་རྣམས་དེ་ཁོ་ན་བཞིན་ཉེ་བར་མ་བཟུང་བ་ནི་འདིར་ཆོས་མ་ཡིན་ནོ། །ཐོས་པའི་
ཉེ་འཁོར་ལས་འདས་པ་ཉིད་ནི་སོང་བ་ཉིད་ཡིན་ནོ། །ཞེས་གསུངས་ཏེ། གསོ་སྦྱོང་གི་ཚེ་
སོ་སོར་ཐར་པའི་མདོ་དགེ་སློང་ཇི་ལྟ་བུས་གདོན་ཞེ་ན། སོ་སོར་ཐར་པའི་མདོ་ཁ་ཏོན་
དུ་ལེགས་པར་ཐོན་པས་གདོན་ཏེ། དེའི་ཚད་ནི་གང་ཚིག་ཕྱེད་ཀྱང་མ་འཁྲུལ་བ་ཉིད་ན་
ལེགས་པར་ཐོན་པའོ། །ཀརྨ་ཤ་ཏཾ་ལས། གཞན་དུ་ན་མི་ཆགས་སོ། །ཞེས་དང་། མི་
ཆགས་པར་མ་ཟད་ཉེས་བྱས་སུའང་འགྱུར་ཏེ། ཊཱི་ཀ་ལས། ཉེས་བྱས་སུ་འགྱུར་རོ། །
ཞེས་གསུངས་པའི་ཕྱིར་རོ། །གདོན་པ་དེ་སུའི་བྱ་བ་ཡིན་ཞེ་ན། སོ་སོར་ཐར་པའི་མདོ་
གདོན་པ་ནི་དགེ་འདུན་གྱི་གནས་བརྟན་གྱི་བྱ་བའོ། །གནས་བརྟན་དང་པོས་ཚུལ་
བཞིན་འདོན་པར་མི་ནུས་པ་ཉིད་ཡིན་ན་གནས་བརྟན་གཉིས་པའི་བྱ་བའོ། །གནས་
བརྟན་གཉིས་པ་དེས་ཀྱང་མི་ནུས་པ་ཉིད་ཡིན་ན་གནས་བརྟན་གསུམ་པའི་བྱ་བའོ། །
གནས་བརྟན་གསུམ་པ་དེས་ཀྱང་མི་ནུས་པ་ཉིད་ཡིན་ན་དགེ་འདུན་ཐམས་ཅད་ཀྱིས་

རེས་ཀྱིས་གདོན་པར་བྱ་དགོས་སོ། །རེས་བབ་པའི་ཚེ་རང་གིས་མི་ནུས་ན་འདོན་
ནུས་པ་གཞན་ལ་བཅོལ་བར་བྱའོ། །གང་ཟག་གིས་བཅོལ་བས་མ་བཏུབ་ན་དགེ་
འདུན་གྱིས་བཅོལ་བར་བྱ་དགོས་སོ། །སོ་སོར་ཐར་པ་ཁ་ཏོན་ཤེས་ཤིང་ཚིག་མི་
འཁྲུལ་བར་འདོན་མཁས་པ་དེས་རྟག་ཏུ་འདོན་པར་ཡང་ངོ་ཞེས་རྟག་ཏུ་འདོན་པར་
དགེ་འདུན་གྱིས་བཅོལ་བར་བྱའོ་ཞེས་པའོ། །འདོན་པའི་ཚེ་བར་དུ་བརྗེད་པ་ལ་
སོགས་པའི་རྐྱེན་གྱིས་འདོན་པ་རྡུགས་པའམ་ཐོགས་ཏེ་བར་ཆད་ན་དེའི་འཕྲོ་ལྷག་མུ་
རྣམས་དགེ་སློང་གཞན་གྱིས་གདོན་པར་བྱ་དགོས་སོ། །ཡང་ན་དགེ་སློང་ཁ་ཅིག་གིས་
གླེང་གཞི་གདོན་པ་བློ་ལ་འཛིན། ཁ་ཅིག་གིས་ཕམ་པ་གདོན་པ་བློ་ལ་འཛིན་པ་ལ་
སོགས་པ་དགེ་སློང་རེ་རེས་དུམ་བུ་འཛིན་པ་ཉིད་ཡིན་ན་འདོན་པར་བྱེད་པ་ཇི་སྙེད་
ཀྱིས་འདོན་པ་འགྲུབ་པ་ཉིད་ཀྱིས་དགེ་སློང་དག་གིས་རིམ་གྱིས་གདོན་པར་བྱ་དགོས་
སོ། །ཆོམ་རྐུན་པ་ལ་སོགས་པས་འཚེ་བས་ས་ཕྱོགས་འཇིགས་པ་དང་བཅས་པ་ཉིད་
ཡིན་ན། རྩྭ་སྔོན་པོ་སྐྱེས་པའི་ནེའུ་གསིང་ལ་སོགས་པའི་གནས་མཛེས་པ་ལ་སྲེད་ཅིང་
འདོད་པས་གྲོང་དང་མི་ཉེ་བར་གསོ་སྦྱོང་བྱར་མི་རུང་ངོ༌། །ཊི་ཀ་ལས། གསོ་སྦྱོང་
ཞེས་སྨོས་པ་ནི་དཔེ་ཙམ་དུ་ཟད་དེ། ལས་ཀྱི་སྦྱོར་བ་གཞན་དག་ལ་ཡང་དེ་བཞིན་ནོ། །
ཞེས་སོ། །སྤྱིར་འདུག་སྟེ་གསོ་སྦྱོང་བྱ་དགོས་ཀྱང་དགེ་སློང་ལམ་དུ་ཞུགས་པ་ན་ལམ་
འཇིགས་པ་དང་བཅས་པ་ལ་སོགས་པའི་དབང་གིས་ལམ་གྲོགས་ཀྱི་མགྲོན་པོ་དག་
མི་སྡོད་ན་དགེ་སློང་རྣམས་འགྲོ་བཞིན་དུ་གསོ་སྦྱོང་བྱའོ། །འཇིགས་པ་དང་བཅས་
པའི་ལམ་དེར་གསོ་སྦྱོང་རྒྱས་པར་བྱེད་པའི་སྒྲ་མགྲོན་པོ་དག་གིས་མི་འདོད་ན་འགྲོ་
བཞིན་དུ། སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །རང་གི་
སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན། །ལུས་ཀྱི་སྡོམ་པ་
ལེགས་པ་སྟེ། །ངག་གི་སྡོམ་པ་ལེགས་པ་ཡིན། །ཡིད་ཀྱི་སྡོམ་པ་ལེགས་པ་སྟེ། །ཐམས་
ཅད་དུ་ཡང་སྡོམ་པ་ལེགས། །ཀུན་ཏུ་བསྡམས་པའི་དགེ་སྦྱོང་ནི། །སྡུག་བསྔལ་ཀུན་ལས་

རབ་ཏུ་གྲོལ། །ངག་རྣམས་བསྲུང་ཞིང་ཡིད་ཀྱིས་རབ་བསྡམས་ཏེ། །ལུས་ཀྱི་མི་དགེ་བ་
དག་མི་བྱེད་ཅིང་། །ལས་ལམ་གསུམ་པོ་འདི་དག་རབ་སྦྱངས་ན། །དྲང་སྲོང་གསུངས་
པའི་ལམ་ནི་འཐོབ་པར་འགྱུར། །ཞེས་སྔོན་ཆོག་གི་གསོ་སྦྱོང་མཛད་པ་བཞིན་མདོར་
བསྡུས་པས་སོ་ཞེས་མདོར་བསྡུས་པས་གསོ་སྦྱོང་བྱའོ་ཞེས་པའོ། །མདོར་བསྡུས་ནས་
གསོ་སྦྱོང་བྱེད་པའི་སྒྲ་དེ་ཙམ་ཡང་མགྲོན་པོ་དག་གིས་མི་འདོད་ན་དགེ་སློང་རྣམས་
ཀྱིས་སོ་སོ་ནས་ཡིད་ཀྱིས་གསོ་སྦྱོང་བྱིན་གྱིས་བརླབ་བོ། །ཁྱིམ་བདག་དད་པ་ཅན་
དང་རྒྱལ་པོ་ལྟ་བུ་གཙོ་བོ་དག་དགའ་བར་འགྱུར་བ་སྟེ་དད་པར་འགྱུར་བ་ལྟ་བུ་ཡིན་
ན་དེ་དག་ལ་དགེ་སློང་གི་བྱ་བ་དང་བྱ་བ་མ་ཡིན་པའི་ཆོ་ག་རྗེས་སུ་བསྒྲགས་པ་ལ་ཁུ་
ན་མ་ཐོ་བ་མེད་དོ། །དད་པ་ཅན་དང་གཙོ་བོ་དག་དགའ་བར་འགྱུར་བ་ལྟ་ན་དེ་དག་
གི་དྲུང་དུ་གསོ་སྦྱོང་བྱེད་པ་ལ་ཡང་ངོ་ཞེས་ཁ་ན་མ་ཐོ་བ་མེད་དོ་ཞེས་པའོ། །སྤྱིར་
བཤགས་པའི་ཚིག་དག་ཁྱིམ་པས་ཐོས་པར་བརྗོད་པར་བྱ་བ་མ་ཡིན་ཡང་དགེ་སློང་
ཆོམ་རྐུན་པས་གསོད་པར་ཤོམ་པ་ལྟ་བུ་ཕོངས་ཤིང་ཉམ་ང་བར་གྱུར་པའི་ཚེ་ཆོམ་རྐུན་
པ་ལྟ་བུའི་ཁྱིམ་པའི་དྲུང་དུ་བཤག་ཡུལ་དགེ་སློང་ལ་ལྟུང་བ་བཤུག་པར་བྱའོ། །ཊི་ཀ་
ལས། གླེང་གཞི་ནི་ཆོམ་རྐུན་པ་དག་ལ་དེ་སྐད་གསུངས་པ་ཡིན་མོད་ཀྱི། ཁྱིམ་པ་
གཞན་དག་ལ་ཡང་རུང་བ་ཉིད་ཡིན་པའི་ཕྱིར་འདིར་སྤྱིར་བསྡུས་སོ། །དེ་ལྟ་བས་ན་ཀྱལ་
ཀ་ཅན་ལ་སོགས་པ་དང་རྩེ་དགོད་ལ་སོགས་པ་དང་རབ་ཏུ་བྱུང་ཞིང་བསྙེན་པར་མ་
རྫོགས་པ་དག་གི་དྲུང་དུ་ཡང་ཉེས་པ་མེད་དོ། །ཞེས་སོ། །ཕོངས་པའི་ཚེ་ཁྱིམ་པ་དེ་ལ་
རབ་ཏུ་བྱུང་བའི་བསླབ་པའི་ཆོ་ག་སྟེ་ཁྲིམས་རྣམས་ཀྱི་ཚིག་རྗེས་སུ་བསྒྲགས་པ་ལ་
ཡང་ངོ་ཞེས་ཁ་ན་མ་ཐོ་བ་མེད་དོ་ཞེས་པའོ། །དེ་ཡང་འགྲེལ་ཆུང་ལས། མི་རྒོད་ལ་
སོགས་པ་མི་སྲུན་པ་ཞིག་གིས་ཁྲིམས་མ་བསྟན་ན་གསད་དོ་རྡེག་གོ་ཞེས་ཟེར་ན་
ཁྲིམས་བསྟན་ཀྱང་ཉེས་མེད། ཅེས་སོ། །ཕོངས་པའི་ཚེ་རྒྱལ་པོ་ལ་བདག་ཅག་གི་སྟོན་
པས་འདི་སྐད་གསུངས་སོ། །འདི་ལྟར་བཀག་གོ་ཞེས་བྱ་བ་ལ་སོགས་པ་རབ་ཏུ་བྱུང་

བའི་ཁྲིམས་རྣམས་ཀྱི་ཚིག་གི་དོན་གོ་བར་བྱ་བ་ལ་ཡང་ངོ་ཞེས་ཁ་ན་མ་ཐོ་བ་མེད་དོ་
ཞེས་པའོ། །འདི་དང་གོང་མའི་ཁྱད་པར་ནི། གོང་མ་རྒྱལ་པོ་སོགས་གཞན་དག་དད་
པར་འགྱུར་བའི་ཚེ་ཡིན་ལ། འདི་བདག་ཉིད་ཕོངས་པའི་ཚེ་ཡིན་ནོ། །རང་འགྲེལ་ལས།
འདིར་རྒྱལ་པོ་ནི་དཔེ་ཙམ་དུ་ཟད་དེ། གང་དུ་ཁྱིམ་གྱི་བདག་པོ་ལ་(གོ་བར་བྱས་ན་ཆོས་དང་
ལྡན་པའི་དོན་འགྲུབ་པ་དེ་ལ་རིག་པར་བྱའོ། །ཞེས་སོ། །བརྩམས་པའི་སྡེ་ཚན་ནི་
རྫོགས་པར་བྱ་དགོས་སོ་ཞེས་སྔར་སྨོས་ན་དེ་མ་རྫོགས་ན་གསོ་སྦྱོང་ཆགས་སམ་མི་
ཆགས་ཤེ་ན། གླེང་གཞི་དང་གསོལ་བ་ཚིག་ཏུ་བརྗོད་པ་ལས་གཞན་ཕམ་པ་ལ་སོགས་
པ་གདོན་པར་བརྩམས་ནས་མཇུག་མ་རྫོགས་པ་ལ་གསོ་སྦྱོང་མི་ཆགས་པ་མེད་དོ། །
རྫོགས་པར་མ་བྱས་ན་ཉེས་བྱས་སུ་འགྱུར་རོ་ཞེས་ཊཱི་ཀ་ལས་སོ། །འོན་ཀྱང་སོར་
མདོའི་འགྲེལ་པ་ཚིག་གི་བརྗེད་བྱང་དང་ཀུན་བཏུས་དང་གཞུང་འགྲེལ་རྣམས་ལས།
མགོ་བརྩམས་པའི་སྡེ་ཚན་རྫོགས་པར་བྱ་དགོས་པ་དེ་དག་མ་རྫོགས་ན་ནི་མི་ཆགས་
སོ་ཞེས་ཚིག་མཐུན་པར་གསུངས་ཀྱང་ཉེས་མེད་མི་ཆགས་པ་ལ་དགོངས་སོ། །ཆོས་
མིན་པས་ལས་མི་བྱ་བ་ཡིན་ན། གསོ་སྦྱོང་གི་སྐབས་འདིར་ཆོས་མིན་པ་གང་ཡིན་ཞེ་ན།
གང་གདོན་པར་བྱ་བ་སོ་སོར་ཐར་པའི་མདོ་དང༌། ཇི་ཙམ་གདོན་པ་དེའི་ཚད་གླེང་
གཞི་དང་གསོལ་བ་ཚིག་ཏུ་བརྗོད་པ་དང༌། གང་གི་ཚེ་གདོན་པའི་དུས་ཉའམ་སྟོང་གི་
དུས་དང་། གང་གིས་འདོན་པར་བྱེད་པ་བསྙེན་རྫོགས་ཀྱི་སྡོམ་པ་དག་ཅིང་མཚན་
དང་ལྟ་བ་མཐུན་པ་སྟེ་དེ་བཞི་པོ་རྣམས་དེ་ཁོ་ན་བཞིན་དུ་ཉེ་བར་མ་བཟུང་བ་སྟེ།
རྐྱེན་དབང་གིས་གསོ་སྦྱོང་མདོར་བསྡུས་བྱེད་པའི་སྐབས་མ་ཡིན་པར་སོ་སོར་ཐར་
པའི་མདོ་མི་འདོན་པར་འདུལ་བའི་ལུང་གཞན་འདོན་པ་ལྟ་བུ་དང་། གླེང་གཞི་དང་།
གསོལ་བ་ཚིག་ཏུ་མི་བརྗོད་པ་དང་། བརྗེད་པ་ལ་སོགས་པའི་རྐྱེན་དབང་གིས་ཞག་ཕྱི་
མའི་སྐྱ་རེངས་དང་པོ་ཤར་ཡང་ཐ་མ་མ་ཤར་བའི་གོང་དུ་གྲུབ་ཀྱང་ཆོག་པ་ལ། རྐྱེན་
དབང་གིས་མ་ཡིན་པར་ཞག་ཕྱི་མའི་སྐྱ་རེངས་དང་པོ་ཤར་བའི་རྗེས་སུ་བྱེད་པའམ།
་

རྐྱེན་ཡོད་ཀྱང་ཞག་ཕྱི་མའི་སྐྱ་རེངས་ཐ་མ་ཤར་བའི་རྗེས་སུ་བྱེད་པ་ལྟ་བུ་དང༌། ཚུལ་
ཁྲིམས་མེད་པས་སོ་སོར་ཐར་པའི་མདོ་འདོན་པ་ལྟ་བུ་ནི་གསོ་སྦྱོང་གི་སྐབས་འདིར་
ཆོས་མ་ཡིན་པས་གསོ་སྦྱོང་གི་ལས་མི་ཆགས་པ་ཡིན་ནོ། །སྔར་གནས་དེ་ནས་འགའ་
ཡང་མ་སོང་བ་ཉིད་ན་ཞེས་པའི་སོང་བའི་ཚད་གང་ཞེ་ན། གསོ་སྦྱོང་བྱས་པའི་
མཚམས་དེ་ནས་དགེ་སློང་འགའ་ཞིག་སྟན་ལས་ལངས་ཏེ་ཚིག་ཐ་མལ་པ་ཐོས་པའི་ཉེ་
འཁོར་ལས་འདུས་པ་ཉིད་ནི་སོང་བ་ཉིད་ཡིན་ནོ། །དེ་ལ་གསོ་སྦྱོང་གི་ཚེ་དགེ་འདུནཾ་
པ་རྣམས་ཀྱིས་གོས་བསྒོ་ཚུལ་སོགས་སྤྱོད་ལམ་ཐམས་ཅད་དམ་ཆོས་འདུལ་བའི་
གཞུང་ལས་ཇི་སྐད་བཤད་པ་བཞིན་དུ་བྱེད་དགོས་ཏེ། དེ་ཡང་བླ་གོས་དང་སྣམ་སྦྱར་
དང་མཐང་གོས་རྣམས་གྱོན་ནས་གདིང་བའི་སྟེང་དུ་བསྡད་དེ་དཔུང་པ་གཡས་པ་ཕྱིར་
བཏོན། ལག་པ་གཡོན་པའི་སྟེང་དུ་གཡས་པ་ཐལ་མོ་བསྣོལ་ཏེ་བཞག མགོ་ཅུང་ཟད་
གུག་པ་འདུད་པའི་རྣམ་པ་དང་བཅས་གཏམ་མི་གླེང་བར་གནས་དགོས་ལ། དེ་ལྟར་
མི་བྱེད་པར་དཔུང་པ་གཡས་པ་གོས་ཀྱིས་བཏུམས་ཏེ་ཆོས་གོས་ཆར་གོས་ལྟར་གྱོན།།
མགོ་གོས་ཀྱིས་བཏུམས་ཤིང་ལས་ཀྱི་གནས་སུ་གཏམ་གཞན་གླེང་བ་སོགས་བྱས་ན་
སྤྱོད་ལམ་མི་མཐུན་པར་འགྱུར་བས་དགེ་འདུན་གྱི་ལས་ལ་མི་མཐུན་པའི་ཉེས་པ་
འབྱུང་བར་གསུངས་སོ། །གསོ་སྦྱོང་དུ་མ་ཟད་རབ་བྱུང་བསྙེན་རྫོགས་ཀྱི་ཆོ་ག་
སོགས་དགེ་འདུན་གྱི་ལས་ཐམས་ཅད་ལ་སྤྱོད་ལམ་མཐུན་པ་འདི་གལ་ཆེའོ། །གསོ་
སྦྱོང་གི་གཞི་དང་འབྲེལ་བ་རྣམ་པར་འབྱེད་པ་དང་། ལ་སོགས་པའི་ཞེས་ཕྲན་
ཚེགས་དང༌། འདུལ་བྱེད་དང་། ཞུ་བའི་སྐབས་ནས་འབྱུང་བ་རྫོགས་སོ། །གསོ་སྦྱོང་
གི་གཞི་རྫོགས་སོ།། །།
གཉིས་པ་དབྱར་གྱི་སྒོ་ནས་བསླབ་པ་ཡོངས་སུ་སྦྱོང་བ་ལ་བཞི་ལས། དང་པོ་གླེང་གཞི་
ནི། སྟོན་པ་མཉན་ཡོད་ན་བཞུགས་པའི་ཚེ་དགེ་སློང་འགའ་ཞིག་དབྱར་ནང་དུ་ལྗོངས་
རྒྱུ་ཞིང་སོང་བ་ན། མུ་སྟེགས་ཅན་གཅིག་གིས་ཤཱཀྱའི་བུ་དགེ་སློང་འདི་དག་ནི་སྲོག་

གཅོད་པ་ལས་མ་ལོག་སྟེ། དབྱར་ལྗོངས་རྒྱུ་བ་ན་སྲོག་ཆགས་ཕྲ་མོ་མང་པོ་བརྫིས་
ནས་སྲོག་དང་བྲལ་བར་བྱས་སོ། །བྱིའུ་ཁུག་རྟ་ཡང་དབྱར་ཟླ་བ་བཞིར་རང་གི་ཚང་ན་
ཞུམ་ཞུམ་པོར་བྱས་ནས་འདུག་ན། མགོ་རེག་འདི་དག་གིས་ཁས་ལེན་ཙམ་ཡང་མི་
ཤེས་སོགས་ཀྱིས་འཕྱ་བ་དེ་གསོལ་བས་དབྱར་སྔ་མ་བཅས། གང་གི་ཚེ་རི་འོར་(རི་བྲག་
ཅེས་པའི་བརྡ་རྙིང་)གྱི་གཙུག་ལག་ཁང་ཞིག་ཏུ་དབྱར་གནས་པ་ལས་འཇིགས་པ་བྱུང་ནས་
དགག་དབྱེ་མ་བྱས་པར་མཉན་ཡོད་དུ་འོངས་པས་དབྱར་ཕྱི་མ་རྗེས་སུ་བཅས་སོ། ། །
གཉིས་པ་དགོས་པ་ནི། དབྱར་གནས་མ་བྱས་པའི་ཉེས་པ་ཁེགས་པ་དང་། དབྱར་ས་
གཞི་ལ་སྲོག་ཆགས་ཕྲ་མོ་མང་དུ་རྒྱུ་བའི་དུས་སུ་འགྲོ་འདུག་མང་པོ་བྱས་ན་སྲོག་
ཆགས་གསོད་པས་སྲོག་ཆགས་ལ་གནོད་པ་སྤོང་བ་དང་། གླེང་གཞི་ལས་བྱུང་བ་ལྟར་
མུ་སྟེགས་ཅན་སོགས་གཞན་མ་དད་པ་དག་གིས་འཕྱ་བ་སྤོང་བ་དང༌། དབྱར་ཆར་ཆུ་
རྒྱས་པའི་དུས་སུ་འགྲོ་འདུག་མང་ན་རང་གི་ལུས་སྲོག་ལ་གནོད་པ་འབྱུང་ཉེན་ཆེ་བས་
རང་གི་ལུས་སྲོག་ལ་གནོད་པ་སྤོང་བ་དང་། དོན་དང་བྱ་བ་མང་པོ་སྤངས་ནས་དོན་
ཉུང་ཞིང་བྱ་བ་ཉུང་ངུས་གནས་པར་བྱ་བ་དང༌། དེ་ལ་བརྟེན་ནས་བསམ་གཏན་དང་
ཀློག་པ་འཕེལ་བར་འགྱུར་བ་དང༌། དབྱར་གྱི་དུས་སུ་གནས་ཁང་དོར་ཏེ་ཐག་རིང་
པོར་ཕྱིན་ན་གནས་ཁང་རིལ་བ་དང་གྲུམས་པ་སོགས་ཀྱི་སྒོ་ནས་ཆུད་ཟ་བར་འགྱུར་
བས། གནས་རལ་བ་དང་གྲུམས་པ་བཅོས་པ་སོགས་ཀྱི་སྒོ་ནས་ཆུད་མི་ཟ་བའི་ཆེད་
དང༌། དབྱར་གནས་ལ་བརྟེན་ནས་དགག་དབྱེ་དང་སྲ་བརྐྱང་འབྱུང་བ་སོགས་སོ། །
གསུམ་པ་ངོ་བོ་ནི། གཞི་གསུམ་གྱི་ནང་ཚན་གང་ཞིག སྲོག་ཆགས་ལ་གནོད་པ་སྤང་
བ་སོགས་དགོས་པ་འགའ་ཞིག་གི་ཕྱིར་དབྱར་ཟླ་བ་གསུམ་གྱི་བར་དུ་གནས་གཅིག་ཏུ་
གནས་པར་ཁས་བླངས་ནས་སམ་དམ་བཅས་ནས་གནས་པར་བྱ་བ་དེའོ། །བཞི་པ་
གཞུང་དོན་ལ་གཉིས། གཞིའི་སྐབས་ནས་འབྱུང་བ་དང༌། གླེང་གཞི་ལ་སོགས་པའི་
སྐབས་ནས་འབྱུང་བའོ། །དང་པོ་ལ་གཉིས། དབྱར་ཁས་བླང་བའི་ཆོ་ག་དང༌། དམ་

ཚིག་བསྲུང་བའི་ཆོ་གའོ། །དང་པོ་ལ་གཉིས། མདོར་བསྟན་དང་། རྒྱས་བཤད་དོ། །
དང་པོ་ནི། དབྱར་གནས་པར་ཁས་བླང་བར་བྱའོ། །ཟླ་བ་གསུམ་དུའོ། །ཚེས་བཅུ་
དྲུག་ལའོ། །དབྱར་ཟླ་འབྲིང་པོའི་ཉའི་ཕྱི་དེ་ཉིན་པར་གྱིའོ། །དབྱར་ཐ་ཆུང་ཉའིའོ། །
ཞེས་གསུངས་ཏེ། རབ་བྱུང་སྡེ་ལྔས་དབྱར་གཞི་གཅིག་ཏུ་གནས་པར་ཆོ་ག་སྔོན་དུ་
འགྲོ་བས་ངག་གིས་ཁས་བླང་ཞིང་ཡིད་ཀྱིས་དམ་བཅའ་བར་བྱའོ། །ཡུན་ཇི་སྲིད་དུ་
ཁས་བླང་ཞེ་ན། ཟླ་བ་གསུམ་དུ་ཁས་བླང་བར་བྱའོ། །ཟླ་བ་གསུམ་དུ་ཁས་ལེན་པའི་
རྒྱུ་མཚན་ཡང་བྱ་ཊིཀ་ལས། ཟླ་བ་གསུམ་ཁོ་ནར་ཁས་ལེན་པ་ནི། གཉིས་སུ་གནས་
པས་དགོས་པ་མི་འགྲུབ་པ་དང་། ཡང་ཟླ་བ་བཞིར་གནས་ན་མུ་སྟེགས་པ་འགའ་ཞིག་
དང་མཐུན་པར་འགྱུར་བ་དང་། ཧ་ཅང་གཞི་གཅིག་ལ་ཡུན་རིང་ན་ཉེས་དམིགས་དུ་མ་
ཡོད་པར་གསུངས་པའི་ཕྱིར་རོ། །ཞེས་སོ། །ཉི་མ་གང་ལ་ཞེ་ན། ཚེས་བཅུ་དྲུག་ལའོ། །
ཟླ་བ་གང་གི་ཞེ་ན། དབྱར་སྔ་མ་ནི་ཡར་ངོ་སྔོན་འགྲོའི་ལུགས་ཀྱི་དབྱར་ཟླ་འབྲིང་
པོའི་ཉའི་ཕྱི་དེ་ཉིན་པར་གྱི་ཚེས་བཅུ་དྲུག་སྟེ། ཧོར་ཟླ་དྲུག་པའི་ཚེས་བཅུ་དྲུག་ལ་ཁས་
བླང་བར་བྱའོ། །མར་ངོ་སྔོན་འགྲོའི་དབང་དུ་ན་དབྱར་ཟླ་ཐ་ཆུང་གི་ཚེས་གཅིག་གམ་
གྲོ་ཞུན་ཟླ་བའི་ཚེས་གཅིག་ལ་སྟེ། ཕྲེང་རྒྱུད་ལས། གྲོ་ཞུན་ཟླ་བའི་ཚེས་གཅིག་ནས། །
སྔ་མའི་དབྱར་དེ་གཙོ་བོ་ཡིན། །ཞེས་གསུངས་པ་ལྟར་རོ། །དབྱར་ཕྱི་མ་ནི་ཡར་ངོ་
སྔོན་འགྲོའི་ལུགས་ཀྱི་དབྱར་ཟླ་ཐ་ཆུང་གི་ཉའི་ཕྱི་དེ་ཉིན་པར་གྱི་ཚེས་བཅུ་དྲུག་སྟེ་
ཧོར་ཟླ་བདུན་པའི་ཚེས་བཅུ་དྲུག་ལ་ཁས་བླང་བར་བྱའོ། །མར་ངོ་སྔོན་འགྲོའི་དབང་
དུ་ན་སྟོན་ཟླ་ར་བའི་ཚེས་གཅིག་གམ་ཁྲུམས་སྟོད་ཟླ་བའི་ཚེས་གཅིག་ལ་སྟེ། རང་
འགྲེལ་ལས། སྟོན་ཟླ་ར་བའི་ཚེས་ལ་ཞེས་བྱ་བའི་དོན་ནོ། །ཞེས་དང་། ཕྲེང་རྒྱུད་ལས།
དེ་བཞིན་ཁྲུམ་སྟོད་ཟླ་བ་ཡི། །ཚེས་གཅིག་ནས་ནི་ཕྱི་མར་གྲགས། །ཞེས་གསུངས་པ་
ལྟར་རོ། །དེ་ཡང་ཧོར་ཟླ་དྲུག་པ་དང་བདུན་པ་ལ་ཟླ་ལྷག་བྱུང་ན་སྔོན་གྱི་མཁས་པ་
རྣམས་དངོས་ཟླ་དང་ཤོལ་ཟླ་ལ་ཁས་ལེན་མཁན་མི་འདྲ་བའི་ཕྱོགས་གཉིས་ཡོད་ཀྱང་

རང་ལུགས་ལ་ཟླ་བ་སྔོན་མ་དངོས་ཟླར་བྱས་ནས་དེའི་ཚེས་བཅུ་དྲུག་ལ་དབྱར་ཁས་
ལེན་དགོས་པ་ཡིན་ནོ། །དབྱར་སྔ་ཕྱིའི་ཁས་ལེན་ལ་བུ་སྟོན་རིན་པོ་ཆེས། བསྟན་
བཅོས་ལས་བཤད་ཚོད་དེ་ལྟར་ཡིན་ནའང་དུས་ཚོད་རིམ་གྱིས་འཆུགས་པའི་དབང་
གིས་དེང་སང་ལག་ལེན་ལ་དེ་ལྟར་བྱེད་པ་མ་ཡིན་ཏེ། ཡིན་ན་ཆར་ཆུའི་སྒང་ཡོལ་ནས་
དབྱར་གནས་བྱེད་དགོས་པ་དང་། དགག་དབྱེ་དགུན་གྱི་མགོ་སྒང་ལ་འབྱུང་བ་སོགས་
ཀྱི་སྐྱོན་ཡོད་དོ། །དེས་ན་འདི་ལྟར་ཡིན་ཏེ། དྲང་སྲོང་རྔ་བོང་གི་དུས་སོགས་འཇིག་
རྟེན་རྒན་པོའི་དུས་དེ་ལས་སྟོན་པ་འཇིག་རྟེན་དུ་བྱོན་པའི་དུས་སུ་ཉི་མ་ལྡོག་པ་ཟླ་བ་
གཅིག་གི་སྔ་བར་སོང་ཡོད་པ་ཡིན་ཏེ། རྔ་བོང་གི་དུས་དེར་སྨིན་དྲུག་ཟླ་བ་ལ་ཉིན་
མཚན་མཉམ་པ་འབྱུང་བར་བཤད་ལ། སྟོན་པ་བྱོན་པའི་དུས་སུ་སྟོན་ཉིན་མཚན་
མཉམ་པའི་དུས་ནི་སྔ་མ་དེ་ལས་ཟླ་བ་གཅིག་གི་སྔ་བར་བཤད་ལ། དེང་སང་ནི་དེ་
ལས་ཀྱང་ཞག་བཅུ་གསུམ་གྱི་སྔ་བར་སོང་ཡོད་པས་སོ། །ཞེས་པའི་སྒྲུབ་བྱེད་བཀོད་
ནས་ཧོར་ཟླ་ལྔ་པའི་ཚེས་བཅུ་དྲུག་ལ་དབྱར་སྔ་མ་ཁས་ལེན་པའི་རྣམ་བཞག་མཛད་
ཅིང་། དེ་ཉིད་ཁ་ཆེ་པཎ་ཆེན་གྱི་ཕྱག་ལེན་དང་གྲུབ་མཐའ་གཉིས་ཀ་ཡིན་ནོ་ཞེས་
བཤད་ཅིང་། ཞྭ་དམར་དྲུག་པ་ཡང་དེ་ལྟར་བཞེད་དོ། །དེ་ཡང་ཧོར་ཟླ་དྲུག་པའམ་
བདུན་པའི་ཚེས་བཅུ་དྲུག་ལ་ཁས་ལེན་ན་དབྱར་ཟླ་བ་ཕྱེད་གཉིས་ཙམ་ལས་མི་གནས་
ཀྱང་དབྱར་སྔ་མའི་མཇུག་ལ་ཆར་ཆུའི་སྒང་ཡོལ་ཞིང་། གྲང་བར་འགྱུར་བ་དང༌།
དབྱར་ཕྱི་མ་ཁ་བ་འབབ་པའི་དགུན་གྱི་མགོ་སྒང་ལ་ཐུག་པར་འགྱུར་བ་དང་། གཞན་
ཡང་དབྱར་ཁས་ལེན་འདི་གཙོ་བོར་འགྲོ་འདུག་མང་ན་སྲོག་ཆགས་ལ་གནོད་པས་དེ་
སྤང་བའི་ཆེད་ཡིན་ན། དགུན་གྱི་མགོ་སྒང་ལ་སྲོག་ཆགས་ལ་གནོད་པའི་དགག་བྱ་
ཡང་མེད་པས་བུ་སྟོན་རིན་པོ་ཆེས་གསུངས་པ་ལྟར་བྱས་ན་ཤིན་ཏུ་ལེགས་སྙམ་མོ། །
གཉིས་པ་རྒྱས་པར་བཤད་པ་ལ་གཉིས། སྦྱོར་བའི་ཆོ་ག་དང་། དངོས་གཞིའི་ཆོ་གའོ། །
དང་པོ་ལ་གསུམ། གནས་བྱི་དོར་བྱ་བའི་ཚུལ་དང་། གནས་མལ་སྟ་གོན་བྱ་བའི་ཚུལ་

དང༌། བྱེད་པ་པོ་བསྐོ་ཞིང་དེས་ཇི་ལྟར་བྱ་བ་སོགས་སོ། །དང་པོ་ནི། ཞག་བཅུའམ་ཟླ་
བ་ཕྱེད་ཀྱིས་འབྱུང་བར་འགྱུར་བ་ཉིད་ན་གཙུག་ལག་ཁང་བྱི་དོར་བྱའོ། །ཁ་ཅིག་ལས་
ནི་བདུན་ནམ་བརྒྱད་ན་ཞེའོ། །ཞེས་གསུངས་ཏེ། ཞག་བཅུའམ་ཟླ་བ་ཕྱེད་ཀྱིས་དབྱར་
ཁས་ལེན་པ་འབྱུང་བར་འགྱུར་བ་ཉིད་ནཱ་གཙུག་ལག་ཁང་རལ་ཚེམ་དང་རི་མོ་གསོ་
བ་དང་རྒྱན་གདགས་པ་ལ་སོགས་པས་བྱི་དོར་བྱའོ། །ལུགས་ཁ་ཅིག་ལས་ནི་ཞག་
བདུན་ནམ་བརྒྱད་ན་དབྱར་ཁས་བླང་བ་འབྱུང་བར་འགྱུར་བ་ཉིད་ན་གཙུག་ལག་ཁང་
བྱི་དོར་བྱའོ་ཞེའོ། །དེ་ཡང་གཙུག་ལག་ཁང་ཆེ་ན་ཞག་བཅུའམ་ཟླ་བ་ཕྱེད་ནས་དང༌།
ཆུང་ན་ཞག་བདུན་ནམ་བརྒྱད་ནས་བྱི་དོར་བྱེད་དགོས་པའི་དོན་ཡིན་པས་སྔ་ཕྱི་
གཉིས་མི་འགལ་བར་གསུངས་སོ། །གཉིས་པ་ནི། ཉི་མ་སྔ་མ་ལ་ནི་གནས་མལ་
བདོག་གོ །ཁྲིའུ་དང་ཆོལ་ཟངས་ཡན་ཆད་དོ། །ཞེས་གསུངས་ཏེ། དབྱར་ཁས་བླང་
བའི་ཉི་མ་སྔ་མ་ཚེས་བཅོ་ལྔ་ལ་ནི་གནས་ཁང་པ་དང་བྲག་ཕུག་དང་ཤིང་དྲུང་ལ་
སོགས་པ་དང་མལ་ཆ་ཁྲི་དང་སྟན་ལ་སོགས་པ་དང་རས་གོས་ལ་སོགས་པ་གཞན་ལ་
བརྙས་པ་དང་འཐོར་བ་ཀུན་བསྡུས་ནས་བདོག་གོ་སྟེ་བགོ་བའི་ཕྱིར་སྟ་གོན་བྱའོ། །ཐ་
ན་རེ་ཞིག་འདུག་པའི་གནས་ཁྲིའུ་དང་རྐང་པ་བཀྲུ་བའི་སྣོད་ཆོལ་ཟངས་ཡན་ཆད་
དེའི་ཉིན་མོ་བདོག་པར་བྱ་བ་ཉིད་དོ། །གསུམ་པ་ལ་གསུམ། སྦྱོར་བའི་ཆོ་ག་དང༌།།
དངོས་གཞིའི་ཆོ་ག་དང་། མཇུག་གི་ཆོ་གའོ། །དང་པོ་ནི། དེ་སྟོབ་པ་བསྐོ་བར་བྱའོ། །
མི་ནུས་ན་དུ་མའོ། །དེས་དྲི་དག་གིས་བསྐུས་པའི་ཚུལ་ཤིང་གཟེབ་ཀྱི་ཀློག་མར་རས་
དཀར་པོ་བཏིང་བས་དཀྲིས་པ་དག་རྒན་རིམ་ཏུ་བཞག་ནས་ཚེ་དང་ལྡན་པ་དག་གནས་
འདི་ན་ཁྲིམས་སུ་བྱ་བ་འདི་དང་འདི་ཡོད་དེ། ཁྱེད་ཅག་ལས་གང་ཁྲིམས་སུ་བྱ་བ་འདི་
དང་འདིས་གནས་པར་སྤྲོ་བ་དེས་ནི་ཚུལ་ཤིང་ལོངས་ཤིག །ཁྱེད་ཅག་ལས་སུས་ཀྱང་།
དབྱར་དགེ་འདུན་ནང་དུ་འཁྲུག་ལོང་བསྐྱེད་པར་མི་བྱའོ། །ཁྱེད་ཅག་ལས་གང་གིས་
འགའ་ཞིག་ལ་ཅུང་ཟད་ཤེས་པ་དེས་ད་སྨོས་ཤིག །ཁྱེད་ཅག་ལས་གང་དབྱར་གྱི་ནང་

དུ་དགེ་འདུན་ལ་འཁྲུག་ལོང་བསྐྱེད་པར་འགྱུར་བ་དེ་ལ་དགེ་འདུན་གྱིས་ཕྱིས་ཉེ་བར་
བརྟག་པར་དགོངས་སོ་ཞེས་དགེ་སློང་རྣམས་ལ་གོ་བར་བྱ་བའོ། །གཞན་གྱིས་བླང་བ་
དང་ཁས་བླང་བའི་ཕྱིར་དགེ་འདུན་ལ་གསོལ་བ་བྱའོ། །ཚུལ་ཤིང་བྲིམ་མོ། །དང་པོར་
སྟོན་པའི་བླང་ངོ་། །གཞན་དག་གིས་ནི་སྟན་ལས་ཕྱེད་འཕགས་པས་སོ། །དགེ་ཚུལ་
རྣམས་ཀྱི་ནི་སློབ་དཔོན་དང་མཁན་པོ་དག་གིས་སོ། །མཇུག་ཏུ་གཉུག་མར་གནས་པ་
རྣམས་ཀྱི་དེ་ཡང་ངོ་། །དལ་བུས་དེ་གཞག་པར་བྱའོ། །བགྲངས་ནས་གནས་འདིར་
དགེ་སློང་འདི་སྙེད་ཀྱིས་ཚུལ་ཤིང་བླངས་སོ་ཞེས་གོ་བར་བྱའོ། །ཞེས་གསུངས་ཏེ།
བཅོ་ལྔའི་ཉིན་པར་གསོ་སྦྱོང་བྱས་ཚར་མ་ཐག་གནས་མལ་དེ་སྟོབ་པར་བྱེད་པ་ཉིད་
ཀྱི་དགེ་སློང་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །གང་ཟག་གཅིག་གིས་དགེ་
འདུན་ལ་གནས་མལ་སྟོབ་མི་ནུས་ན་དགེ་སློང་གཉིསཾ་གསུམ་ཡན་ཆད་དུ་མ་བསྐོ་བར་
བྱའོ། །དེ་ལྟར་གནས་མལ་སྟོབ་པ་པོ་བསྐོ་ན་གནས་མལ་སྟོབ་པར་བསྐོས་པ་དེས་
ཚུལ་ཤིང་བྲིམ་དགོས་ལ། གལ་ཏེ་གནས་མལ་སྟོབ་པ་པོ་བསྐོ་མི་དགོས་ན་ཚུལ་ཤིང་
འབྲིམ་པ་པོ་བསྐོ་བར་བྱའོ། །གནས་མལ་སྟོབ་པར་བསྐོས་པའི་འོག་ཏུ་དེས་ཅི་ཞིག་
བྱ་ཞེ་ན། གནས་མལ་སྟོབ་པའི་དགེ་སློང་དེས་ལྕང་མ་སོགས་ལ་ཕྱི་ཤུན་བླངས་ཏེ་ཙན་
དན་ལ་སོགས་པ་དྲི་ཞིམ་པོ་དག་གིས་བསྐུས་པའི་ཚུལ་ཤིང་སྣོད་ལྕག་མའམ་སྨྱུག་
གཤགས་ཀྱིས་བསླས་པའི་གཟེབ་ཀྱི་ཀློག་མར་རས་དཀར་པོ་བཏིང་བས་དཀྲིས་པ་
དག་རྒན་རིམ་ཏུ་སྟེ་རྒན་པའི་མཐར་བཞག་ནས་འདི་སྐད་ཅེས་བརྗོད་དེ། ཚེ་དང་
ལྡན་པ་དག་གནས་འདི་ན་ཁྲིམས་སུ་བྱ་བ་དགེ་སྦྱོང་གི་ཆོས་བཞི་ལས་མི་འདའ་བར་
བྱ་བ་འདི་དང་། སྤོང་ཀློག་གི་ལས་ལ་བརྩོན་པར་བྱ་བ་འདི་དང༌། དབྱར་དགེ་འདུན་
གྱི་ནང་དུ་འཁྲུག་ལོང་མི་བསྐྱེད་པར་བྱ་བ་འདི་དང༌། ལྟུང་བ་གླེང་དྲན་མི་བྱ་བ་འདི་
སོགས་ཡོད་དེ་ཁྱེད་ཅག་ལས་གང་ཁྲིམས་སུ་བྱ་བ་དགེ་སྦྱོང་གི་ཆོས་བཞི་ལས་མི་
འདའ་བར་བྱ་བ་ལ་སོགས་པ་འདི་དང་འདིས་གནས་འདིར་དབྱར་གནས་པར་སྤྲོ་བ་

དེས་ནི་ཚུལ་ཤིང་ལོངས་ཤིག ཁྱེད་ཅག་ལས་སུས་ཀྱང་དབྱར་དགེ་འདུན་གྱི་ནང་དུ་
འཁྲུག་ལོང་བསྐྱེད་པར་མི་བྱའོ། །ཁྱེད་ཅག་ལས་གླེང་བར་འདོད་པའི་རྟེན་གང་གིས་
གླེང་བྱའི་ཡུལ་འགའ་ཞིག་ལ་ཉེས་པ་བྱུང་བ་ཅུང་ཟད་ཤེས་པ་གླེང་བར་འདོད་པ་དེས་
དུ་སྨྲོས་ཤིག ཁྱེད་ཅག་ལས་གང་དབྱར་གྱི་ནང་དུ་དགེ་འདུན་ལ་འཁྲུག་ལོང་བསྐྱེད་
པར་འགྱུར་བ་དེ་ལ་དབྱར་གྱི་ནང་དུ་ནནཾ་ཏུར་མི་བྱ་བར་དགེ་འདུན་གྱིས་དབྱར་
གནས་ཐོན་པའི་ཕྱིས་ཉེ་བར་བརྟག་སྟེ་ཆད་པ་གཅོད་པར་དགོངས་སོ་ཞེས་དགེ་སློང་
རྣམས་ལ་ཁྲིམས་སུ་བྱ་བ་གོ་བར་བྱའོ། །བུ་ཊིཀ་ལས། འདི་དང་འདི་ཞེས་པའི་གནས་
སུ་བཅའ་ཁྲིམས་གསར་རྙིང་གང་ཡོད་བཅུག་ལ་གཞན་གཞུང་བཞིན་དུ་བརྗོད་དོ་ཞེས་
གསུངས་སོ། །དེ་ལྟར་ཅི་བསྒྲགས་པའི་དབྱར་ཁྲིམས་ཐམས་ཅད་བརྩི་བསྲུང་ལེགས་
པར་བྱ་བ་དང་། ཁྱད་པར་དབྱར་གནས་ཀྱི་སྐབས་སུ་ཡང་དབྱར་ཁྲིམས་ཀྱི་ནང་བཞིན་
སྤོང་ཀློག་གི་ལས་ལ་འབད་པ་གལ་ཤིན་ཏུ་ཆེ་ཡང་། དེང་སང་དབྱར་གནས་པ་ཕལ་ཆེ་
བས་སྤོང་ཀློག་བྱེད་པ་ལྟ་ཅི། རྙེད་པ་ཅུང་ཟད་འཐོབ་ཏུ་རེ་སྟེ། ཡོན་ཁ་མང་པོ་བཏོན་
ནས་དབྱར་གནས་ཀྱི་དུས་འདའ་བར་བྱེད་པ་ལ་སྙིང་པོ་ཆེར་མ་མཐོང་ངོ༌། །དེས་ན་
ཡོན་ཁ་ལེན་རྒྱུ་དང་གདོན་རྒྱུ་ཉུང་ཙམ་བྱས་ནས་སྤོང་ཀློག་གི་ལས་ལ་འཇུག་པ་གཙོ་
བོར་བྱེད་དགོས་ཏེ། འདུལ་བ་ལུང་ལས། རབ་ཏུ་བྱུང་བའི་བྱ་བ་ནི་གཉིས་ཏེ། སྤོང་བ་
བསམ་གཏན་དང་། ཀློག་པ་ཐོས་བསམ་མོ། །ཞེས་རབ་ཏུ་བྱུང་བའི་བྱ་བ་དེ་གཉིས་པོ་
ཡིན་པར་གསུངས་པའི་ཕྱིར་རོ། །དེས་ན་གླག་བླ་བསོད་ནམས་ཆོས་འགྲུབ་ཀྱིས་
མཛད་པའི་གཞི་གསུམ་ཟིན་བྲིས་ལས་ཀྱང༌། ཉིན་དང་པོ་ཀུན་སློང་དང་ཀུན་སྤྱོད་ཀྱི་
རྣམ་དབྱེ་དང༌། ཆོས་ལ་གུས་པ་བསོད་ནམས་ཀྱི་མཆོག་ཏུ་ངེས་པ་རྣམས་ལེགས་པར་
བཀྲལ་ནས། བསྟན་པའི་སྙིང་པོ་སྡོམ་གསུམ་གྱི་ལེགས་བཤད་ཉིན་རེ་བཞིན་ཆོས་
ཐུན་རེ་འཆད་དགོས་སོ་ཞེས་དང་། པདྨ་བཛྲ་གྱི་གཞི་གསུམ་ཟིན་བྲིས་ལས། བློ་གྲོས་
ཤིན་ཏུ་ཞན་པ་རྣམས་ཀྱིས་ཀྱང་དབྱར་གནས་གྲོལ་ཚེ་བསླབ་པའི་རྐང་གྲངས་བློ་ལ་

ཐོན་པ་ཞིག་ཅི་ནས་ཀྱང་དགོས་སོ་ཞེས་དང༌། ཐ་ན་དབྱར་གནས་ཀྱི་དུས་སུ་སྐྱོ་
བསངས་བྱེད་སྐབས་སུ་ཡང་བསླབ་སྦྱང་དང་དོགས་གཅོད་བྱེད་པ། ཞི་ལྷག་གི་ཏིང་
འཛིན་བསླབ་པ་སོགས་སྤོང་ཀློག་གི་བྱ་བས་དུས་འདའ་བ་ལས། དོན་མེད་ཀྱི་ལོང་
གཏམ། ཀུ་རེ་བཞད་གད་སོགས་མདོར་ན་གཞན་མ་དད་པའི་རྒྱུར་འགྱུར་བའི་སྤྱོད་
ལམ་ངན་པ་རྣམས་སྤངས་ཏེ། ཀུན་སྤྱོད་བཟང་པོ་བསྟན་པའི་མིག་རྒྱན་དུ་འགྲོ་བ་ལ་
བསླབ་པར་བྱའོ་ཞེས་གསུངས་པ་ལྟར་ལག་ལེན་ཐེབ་ངེས་སུ་འབད་པ་ཤིན་ཏུ་གལ་
ཆེའོ། །དེ་ནས་གནས་མལ་སྟོབ་པའི་དགེ་སློང་དེ་ལས་གཞན་ལས་བྱེད་པ་གནས་
བརྟན་གྱིས་ཚུལ་ཤིང་བླང་བ་དང་དབྱར་གནས་པར་ཁས་བླང་བའི་ཕྱིར་དགེ་འདུན་
ལ་གསོལ་བ་འབའ་ཞིག་པའི་ལས་བྱའོ། །གསོལ་བའི་ལས་དེ་བྱས་མ་ཐག་ཏུ་གནས་
མལ་སྟོབ་པ་པོ་དེས་ཚུལ་ཤིང་བྲིམ་མོ། །ཚུལ་ཤིང་འབྲིམ་པར་བྱེད་པས་དང་པོར་
སྟོན་པ་སངས་རྒྱས་ཤཱཀྱ་ཐུབ་པའི་ཚུལ་ཤིང་བླང་ངོ༌། །དེ་ཡང་ས་སྐྱ་བ་བསོད་ནམས་
སེང་གེས་མཛད་པའི་འདུལ་བ་རྒྱ་མཚོའི་སྙིང་པོ་ལས། དགེ་འདུན་གྱི་གནས་བརྟན་
གྲལ་མགོ་མ་དེས་དང་པོར་སྟོན་པ་སངས་རྒྱས་ཀྱི་ཚུལ་ཤིང་བླངས། ཞེས་སྟོན་པའི་
ཚུལ་ཤིང་གནས་བརྟན་གྱིས་བླང་བར་བཤད་ཀྱང་། རྒྱ་ཆེར་འགྲེལ་སོགས་སུ་ཚུལ་
ཤིང་འབྲིམ་པར་བྱེད་པ་པོས་བླང་བར་གསུངས་སོ། །དགེ་སློང་གཞན་དག་གིས་ནི་
རང་རང་གི་སྟན་ལས་ཕྱེད་འཕགས་པས་པུས་མོ་བཙུགས་པའི་སྤྱོད་ལམ་གྱིས་རང་
རང་གི་ཚུལ་ཤིང་དལ་བུས་སྒྲ་མེད་པར་བླང་བར་བྱ་དགོས་སོ། །དགེ་སློང་རྣམས་ལ་
ཚུལ་ཤིང་བྲིམས་པའི་མཇུག་ཏུ་ཚུལ་ཤིང་འབྲིམ་པར་བྱེད་པ་དེས་དགེ་སློང་རྣམས་ཀྱི་
གྲལ་མགོ་ནས་རིམ་གྱིས་དགེ་ཚུལ་གྱི་ཚུལ་ཤིང་ལེན་དུ་གཞུག་སྟེ། དེ་ཡང་དགེ་ཚུལ་
རྣམས་ཀྱི་ཚུལ་ཤིང་ནི་དགེ་ཚུལ་རང་རང་གི་སློབ་དཔོན་དང་མཁན་པོ་དག་གིས་བླང་
བར་བྱ་དགོས་སོ། །སྡོམ་པ་བླངས་ཀྱང་མ་ཆགས་པ་དང༌། བར་མ་རབ་བྱུང་རྣམས་
ཀྱིས་དབྱར་གནས་པར་ཁས་ལེན་དགོས་པས་དེ་དག་གིས་ཚུལ་ཤིང་བླང་དགོས་ལ།

དེ་ཡང་རང་རང་གི་མཁན་པོ་དང་སློབ་དཔོན་ཡོད་ན་དེ་དག་གིས་བླང་དགོས་པ་འདྲའོ། །
དེ་ལྟར་ཚུལ་ཤིང་བྲིམས་ཟིན་པའི་མཇུག་ཏུ་གཙུག་ལག་ཁང་གི་སྲུང་མ་གཉུག་མར་
གནས་པ་ལྷ་མོ་ཆེན་མོ་འཕྲོག་མ་ལ་སོགས་པ་རྣམས་ཀྱི་ཚུལ་ཤིང་འབྲིམ་པ་དེ་ཡང་
གནས་བརྟན་གྱིས་བླང་ངོ༌། །ཚུལ་ཤིང་བླངས་ཟིན་ནས་ཚུལ་ཤིང་སྡུད་པ་པོའི་སྣོད་དུ་
ཐམས་ཅད་ཀྱིས་དལ་བུས་སྒྲ་མེད་པར་ཚུལ་ཤིང་དེ་ཕྱིར་གཞག་པར་བྱའོ། །ཚུལ་ཤིང་
བསྡུས་པའི་འོག་ཏུ་ཚུལ་ཤིང་བགྲངས་ནས་དགེ་འདུན་བཙུན་པ་རྣམས་གསན་དུ་
གསོལ། སོགས་ནས་གནས་འདིར་དགེ་སློང་འདི་སྙེད་ཀྱིས་ཚུལ་ཤིང་བླངས་སོ་ཞེས་
གོ་བར་བྱའོ། །དགེ་ཚུལ་འདི་སྙེད་ཀྱིས་བླངས་ཞེས་བརྗོད་པ་ནི་མདོར་མ་བཤད་ཀྱང་
མཆིམས་ཆེན་གྱི་ཡི་གེ་ལྟར་ཕྱག་ལེན་དུ་མཛད་དོ་ཞེས་ལོ་ཆེན་གསུངས། དེ་བཞིན་དུ་
སྡོམ་པ་བླངས་ཀྱང་མ་ཆགས་པ་དང་བར་མ་རབ་བྱུང་རྣམས་ཀྱི་ཚུལ་ཤིང་བསྡུས་ནས་
རབ་བྱུང་འདི་སྙེད་ཀྱིས་ཞེས་བརྗོད་དགོས་པ་འདྲའོ། །དེའི་མཇུག་ཏུ་གྲལ་ན་གནས་
པ་ཐམས་ཅད་ཀྱིས་ལེགས་པར་བཞེས་སོ། །ཤིན་ཏུ་བཞེས་སོ་ཞེས་ཟེར་བ་དགག་
དབྱེའི་རིགས་འགྲེ་སྦྱར་བ་ལས་ཁུངས་མེད་པས་མ་དག་པར་གསུངས་སོ། །དེ་ལྟར་
ཚུལ་ཤིང་འབྲིམ་པ་ནི་དགེ་འདུན་པ་ཡུལ་གཉན་པས་དངོས་སུ་གཅིག་གཉིས་ལ་
སོགས་པས་གྲངས་ཀྱིས་མི་བགྲངས་པར་ཚུལ་ཤིང་དང་བསྟུན་ནས་གྲངས་རྟོགས་པར་
བྱ་བ་དང་། མི་ནོར་བའི་ཆེད་ཀྱང་ཡིན་ནོ། །གཉིས་པ་ལ་ལྔ། གནས་ཀྱི་གཞི་བསྟབ་
པ་དང༌། ལོངས་སྤྱོད་པའི་ཚུལ་དང་། གཞན་གྱི་གནས་དགག་པའི་ཕྱིར་ཐམས་ཅད་
བསྟབ་དང་མི་བསྟབ་ཀྱི་རྣམ་གཞག་དང་། གཙུག་ལག་ཁང་སྐྱོང་བའི་བསླབ་བྱ་དང༌།
མལ་ཆ་བསྟབ་པའི་ཚུལ་དང་བཅས་པའོ། །དང་པོ་ལ་གཉིས། སྤྱིར་བཏང་དང་།
དམིགས་བསལ་ལོ། །དང་པོ་ནི། གནས་ཀྱི་གཞི་བསྟབ་པར་བྱའོ། །དེ་དག་གི་སྒོ་
ལྕགས་དང་ལྡེ་མིག་བླངས་པས་མདུན་དུ་འདུག་སྟེ་གནས་བརྟན་གཙུག་ལག་ཁང་ཆེ་
གེ་མོ་ནི་རྙེད་པ་དང་བཅས་པ་གོས་ཀྱི་རིན་དང་བཅས་པ་ལགས་ཀྱིས་བཞེས་ཤིག་ཅེས་

ཡོན་ཏན་ཇི་ལྟ་བ་བཞིན་དུ་མོས་པ་བསྐྱེད་ཅིང་ལེན་དུ་གཞུག་གོ །བླང་བ་ལ་སོགས་པ་
ནི་ལྷུང་བཟེད་དང་འདྲའོ། །མཆོད་རྟེན་དང་དགེ་འདུན་གྱི་དོན་མ་ཡིན་པར་སོང་བར་
ཤེས་པ་ལ་ནི་འཐེབ་ཉིད་ལས་བསྐོ་བར་བྱའོ། །ཤིང་ལྗོན་པའི་དྲུང་དང་ནེའུ་གསིང་གི་
གཞི་དག་ལ་ཡང་རྒན་རིམ་བཞིན་དུ་བསྐོ་བར་བྱའོ། །གནས་ཁང་གིས་མི་ཆོག་ན་
གཉིས་ལ་སོགས་པ་དག་ལ་ཐ་ན་དེའི་ས་གཞི་གདིང་བའི་ཚད་ཙམ་ཡང་ངོ༌། །ལྷུང་བཟེད་
དང་བྱ་མ་བུམ་དང་འདག་རྫས་དང་སོ་ཤིང་དང་སྨན་གྱི་གནས་ལ་ལྟོས་པར་བྱའོ། །
ཞེས་གསུངས་ཏེ། སྤྱིར་གནས་ཁང་དང་མལ་སྟན་སོགས་གཉུག་མར་གནས་པ་རྣམས་
ལ་བསྟབས་ཟིན་པ་ཡིན་མོད་ཀྱི། འོན་ཀྱང་རྒན་རིམ་བཞིན་དེ་དག་ལ་འདམ་དུ་
གཞུག་པ་དང༌། གློ་བུར་བ་ལ་གསར་དུ་སྟོབ་དགོས་པས་བསྐོས་པའི་དགེ་སློང་གིས་
དགེ་སློང་རྣམས་རང་དོན་བདེ་བ་ལ་གནས་པ་དང་། གཞན་དོན་སྦྱིན་བདག་གི་བསོད་
ནམས་སྤེལ་བའི་སླད་དུ་གནས་པར་བྱ་བ་ཉིད་ཀྱི་གཞི་གནས་ཁང་ལ་སོགས་པ་
བསྟབ་པར་བྱའོ། །ཇི་ལྟར་བསྟབ་པར་བྱ་ན། བསྟཁཾ་པར་བྱ་བའི་གནས་ཁང་དེ་དག་
གི་སྒོ་ལྕགས་དང་ལྡེའུ་མིག་ཐམས་ཅད་བསྡུས་ཤིང་ལག་ཏུ་བླངས་པས་དང་པོར་
གནས་བརྟན་གྱི་མདུན་དུ་འདུག་སྟེ་མཁན་པོའམ་སློབ་དཔོན་ནམ་གནས་བརྟན་
གཙུག་ལག་ཁང་ཆེ་གེ་མོ་ནི་སྤྱིར་ན་རྙེད་པ་དང་བཅས་པ་བྱེ་བྲག་གོས་ཀྱི་རིན་དང་
བཅས་པ་ལགས་ཀྱིས་གལ་ཏེ་བཞེད་ན་བཞེས་ཤིག་ཅེས་གནས་ཀྱི་གཞི་དེ་དག་གི་
ཡོན་ཏན་ཇི་ལྟ་བ་བཞིན་དུ་བརྗོད་ནས་གནས་དེ་ལེན་པར་མོས་པ་བསྐྱེད་ཅིང་གནས་
གང་བཟང་འདོམ་དུ་གཞུག་ཅིང་ལེན་དུ་གཞུག་གོ །ཊི་ཀ་ལས། དེ་བཞིན་དུ་རྒན་
རིམ་གྱིས་ཐམས་ཅད་ལ་གནས་ཀྱི་གཞི་ལྷག་མ་རྣམས་ཀྱང་ཡོན་ཏན་ཇི་ལྟ་བ་བཞིན་
དུ་བརྗོད་དེ་མོས་པ་བསྐྱེད་ཅིང་ལེན་དུ་གཞུག་གོ །དགེ་སློང་གང་གིས་གནས་ཀྱི་གཞི་
བླངས་པ་དེ་ལ་དེའི་སྒོ་ལྕགས་དང་ལྡེའུ་མིག་ཀྱང་གཏད་པར་བྱའོ། །ཞེས་སོ། །ཐམས་
ཅད་རྫོགས་ཀྱི་བར་དུ་དེ་ལྟར་བརྗོད་ཅིང་གཏད་པར་བྱའོ། །གལ་ཏེ་གནས་བརྟན་དང་

པོས་བླངས་ན། རང་གི་སྔར་གྱི་གནས་ཁང་ཕྱིར་གཏད་ཅིང་གནས་བརྟན་གཉིས་པས་
འདམ་པ་དང་། གཉིས་པས་བླངས་ན་རང་གི་སྔར་གྱི་དེ་ཕྱིར་གཏད་དགོས་པ་སོགས་
རིམ་བཞིན་དེ་ལྟར་བྱེད་དགོས་ཏེ། ལུང་གཞི་ལས། དགེ་འདུན་གྱི་གནས་བརྟན་གྱི་
གནས་གང་ཡིན་པ་གནས་བརྟན་གཉིས་པ་ལ་སྦྱིན་པར་བྱའོ། །གནས་བརྟན་
གཉིས་པའི་གནས་ཁང་གང་ཡིན་པ་དེ་གནས་བརྟན་གསུམ་པ་ལ་སྦྱིན་པར་བྱ་སྟེ།
དགེ་འདུན་གསར་བུའི་བར་དུ་ཡང་དེ་བཞིན་དུ་བྱའོ། །ཞེས་གསུངས་པས་སོ། །ལེན་
ཚུལ་ནི། གནས་ཀྱི་གཞི་བསྟབས་པ་ན་འདོད་ན་བླང་བར་བྱ་བ་དང་ལ་སོགས་པས་
བསྡུས་པ་བར་དུ་ཆོད་པས་བླངས་ཟིན་པ་ན་དེ་ང་ལ་སྟེར་ཞིག་ཅེས་བླང་བར་མི་བྱ་བ་
དང༌། ནན་གྱིས་སློང་ན་ཚིག་གཉིས་པ་ལ་ནི་མི་སྦྱིན་ཞིང་དེའི་འོག་མ་ཚིག་གསུམ་པ་
ལ་ནི་སྦྱིན་པར་བྱ་བ་སྟེ་དེ་དག་ནི་ལྷུང་བཟེད་འབྲེལ་མེད་འབྲིམ་པ་དང་འདྲའོ། །
གལ་ཏེ་གསར་དུ་སྟོབ་རྒྱུ་མེད་ན་བསྟབ་ཡུལ་དགེ་སློང་སོགས་རང་རང་གི་སྒོ་ལྕགས་
དང་ལྡེའུ་མིག་བསྡུས་ནས་ཡང་རང་རང་ལ་ཕྱིར་གཏད་པར་མཁས་པ་འགས་གསུངས་
སོ། །གང་ཟག་ཁ་ཅིག་མཆོད་རྟེན་གྱི་དོན་དང་དགེ་འདུན་གྱི་དོན་མ་ཡིན་པར་སྒོས་
དོན་རང་དགར་ཡུལ་གཞན་དུ་སོང་བར་ཤེས་པ་ལ་ནི་གཉུག་མར་གནས་པ་རྣམས་ལ་
བསྐོས་ཟིན་པའི་འོག་ཏུ་གནས་ཀྱི་གཞིའི་སྐལ་བ་འཐེབ་སྟེ་ལྷག་པོ་ཉིད་ཡོད་ན་དེ་
ལས་བསྐོ་བར་བྱའོ། །མཆོད་རྟེན་གྱི་དོན་དང་དགེ་འདུན་གྱི་དོན་དུ་སོང་བ་ལ་ནི་རྒན་
རིམ་བཞིན་དུ་སྐོལ་བ་བསྒོ་བར་བྱའོ་ཞེས་ཊཱི་ཀ་ལས་དངོས་སུ་གསུངས་ཤིང་མདོ་
འདིའི་ཤུགས་ཀྱིས་བསྟན་ཏོ། །གཙུག་ལག་ཁང་མ་ཟད་ཤིང་ལྗོན་པའི་དྲུང་དང༌།
ནེའུ་གསིང་སྟེ་རྩྭ་སྔོན་སྐྱེས་པའི་སྤང་ཐང་གི་གཞི་དག་ལ་ཡང་བསླབ་པ་རྒན་རིམ་
བཞིན་དུ་བསྐོ་བར་བྱའོ། །དགེ་སློང་མང་ལ་གནས་ཁང་ཉུང་བས་དགེ་སློང་རེ་རེ་ལ་
གནས་ཁོང་རེ་རེ་བསྐོ་བ་གནས་ཁང་གིས་མི་ཆོག་ན་སྟེ་མི་འཐོབ་ན་དགེ་སློང་གཉིས་
དང་གསུམ་དང་བཞི་ལ་སོགས་པ་དག་ལ་ཐ་ན་གནས་ཁང་དེའི་ས་གཞི་དགེ་སློང་རེ་

རེ་ལ་སྟན་གདིང་བའི་ཚད་ཙམ་ཤོང་བ་ཡང་ངོ་སྟེ་བསྐོ་བར་བྱའོ། །དགེ་སློང་རེ་རེ་ལ་
སྟན་གྱི་ཚད་ཙམ་ཤོང་བའི་གནས་ཁང་གཅིག་བསྐོ་བར་བྱ་བ་དེའང་གནས་དེའི་གྲ་
གཅིག་ཏུ་ལྷུང་བཟེད་ལ་སོགས་པ་འཇོག་པའི་ས་གཞི་མི་བགོ་བར་སྤྱི་བར་གཞག་གོ་
ཞེས་སྟོན་པ་ནི། ལྷུང་བཟེད་དང༌། ཆུ་སྣོད་བྱ་མ་བུམ་དང་། འདག་རྫས་དང༌། སོ་
ཤིང་དང་སྨན་གྱི་གནས་ནི་མི་བགོ་བར་སྤྱི་བར་གཞག་པ་ལ་ལྟོས་པར་བྱའོ། །གཉིས་
པ་ནི། སྒོ་ཁང་དང་ཐེམ་སྐས་ཀྱི་ལྐོག་དང་ཁྱམས་དང་དཔོང་ས་དང་བཀད་ས་དང་བསྲོ་
ཁང་གི་ར་བ་དག་ནི་བསྒོ་བར་མི་བྱའོ། །མཚན་མོ་གནས་མལ་མི་བསྐོའོ། །ནད་པ་
འདུག་པའི་གནས་ཁང་གཞན་ལ་མི་སྦྱིན་ནོ། །དེ་ཉིད་ཐོབ་པ་མེད་ན་མི་སྦྱིན་པར་མི་
བྱའོ། །དེ་དང་དེའི་གཡོག་ལས་བྱེད་དུ་མི་གཞུག་གོ །མཛེ་ཅན་གྱིས་དགེ་འདུན་གྱི་
གནས་མལ་སྤྱད་པར་མི་བྱའོ། །དེ་ལ་གནས་དབེན་པ་སྦྱིན་ནོ། །དགེ་འདུན་གྱིས་
བསྟེན་པར་བྱ་བ་དང་བཅས་པ་ཐ་ན་ཁྱམས་དང་ཁྱམས་གྲུ་བཞི་དང་སྒོ་ཁང་དང་བང་
རིམ་དང་འཆག་ས་དང་ཤིང་དྲུང་གི་གནས་དེར་ཡང་འདུག་པར་མི་བྱའོ། །བཤང་བ་
དང་གཅི་བའི་སྐྱབས་གཉིས་སུ་འཇུག་པར་མི་བྱའོ། །དེ་ལ་གཡོག་བསྐོ་བས་སྙིང་བརྩེ་
བར་བྱའོ། །དུས་ཐམས་ཅད་དུ་དགོན་པ་པ་དག་ལ་ལྷུང་བཟེད་དང་ཆོས་གོས་གཞག་
པའི་ཕྱིར་གནས་ཁང་བསྐོ་བར་བྱའོ། །དབྱར་གནས་པར་ཁས་བླངས་པ་ན་ཁ་ཅིག་གློ་
བུར་དུ་འོང་སྲིད་པས་གནས་དང་གནས་མལ་གཞག་པར་བྱའོ། །མང་པོ་དག་ལྷགས་
ན་གནས་པ་དག་གིས་གཟོད་བསྐོ་བར་བྱའོ། །གནས་པར་ཁས་བླང་བ་ཕྱི་མ་ཕྱིན་ཆད་
མི་བྱའོ། །མང་བ་ཉིད་ན་གཅིག་ལ་ཡང་གཉིས་ལ་སོགས་པ་ཁྱབ་པའི་བར་དག་གོ །
ཞག་གཅིག་གི་དོན་དུ་གནས་མལ་མནོད་པར་མི་བྱའོ། །རྙེད་པ་འདོད་པས་གཙུག་
ལག་ཁང་མི་མནོད་དོ། །ཞེས་གསུངས་ཏེ། དགེ་སློང་མང་བས་མི་ཤོང་དུ་ཟིན་ཀྱང་སྒོ་
ཁང་དང་ཐེམ་སྐས་ཀྱི་ལྐོག་དང་ཁྱམས་དང་ལས་བརྒྱ་རྩ་གཅིག་བྱེད་པའི་གནསཾ་
དཔོང་སའི་ར་བ་དང་། ཟས་ཟ་བ་སོགས་ཀྱི་ཚེ་དགེ་འདུན་གྲལ་ལ་བཀད་སའི་ར་བ་

དང་། བསྲོ་ཁང་གི་ར་བ་སྟེ་དགེ་འདུན་སྤྱི་བར་མཁོ་བའི་གནས་དྲུག་པོ་དེ་དག་ནི་
གང་ཟག་གི་གནས་ཁང་དུ་བསྐོ་བར་མི་བྱའོ། །སྐོ་བར་བྱེད་ན་ཉེས་བྱས་སུ་འགྱུར་རོ་
ཞེས་ལུང་ལས་སོ། །མཚན་མོ་རྒྱུ་སྐར་ཤར་ཕན་ཆད་གནས་དང་མལ་ཆ་མི་བསྐོའོ། །
ཁྲི་ལ་སོགས་པ་ལ་ཡང་ཆོ་ག་འདི་ཉིད་ཡིན་ཏེ་ཞེས་རང་འགྲེལ་ལས་སོ། །དེ་ནི་དབྱར་
གནས་པར་ཁས་མི་ལེན་པས་ཀྱང་གནས་མལ་ལེན་པ་སྲིད་པས་དེ་སྤང་བའི་ཕྱིར་རོ། །
ལུང་གཞི་ལས་ཀྱང་། ནུབ་མོ་གནས་མལ་བསྐོ་བར་མི་བྱའོ། །གལ་ཏེ་ནུབ་མོ་ལྷགས་
ན་འགྲོགས་བཤེས་ཇི་ལྟ་བ་བཞིན་དུ་སོ་སོར་ངལ་གསོར་གཞུག་པར་བྱའོ། །ཞེས་སོ། །
རྒན་རིམ་གྱི་དམིགས་བསལ་ལ་སྔར་ནས་སྦྱོར་མི་བཟོད་པའི་ནད་པ་འདུག་པའི་
གནས་ཁང་གཞན་ལ་མི་སྦྱིན་ནོ། །སྦྱིན་ན་ཉེས་བྱས་འབྱུང་བར་ལུང་ལས་གསུངས་སོ། །
གནས་ཁང་ཞེས་སྨོས་པས་ཁྲི་ལ་སོགས་པ་བཅད་པར་བསྟན་ཏོ་ཞེས་ཊཱི་ཀ་ལས་སོ། །
ནད་པ་ལ་གནས་ཁང་དེ་ཉིད་སྔར་ནས་ཐོབ་པ་མེད་ན་ནད་པ་ལ་གསར་དུ་གནས་
ཁང་མི་སྦྱིན་པར་མི་བྱའོ། །ནད་པ་དེ་དང་ནད་པ་དེའི་གཡོག་ལ་དགེ་འདུན་སྤྱིའི་
ལས་བྱེད་དུ་མི་གཞུག་གོ །མཛེ་ནད་ཅན་གྱིས་དགེ་འདུན་གྱི་གནས་མལ་སོགས་ལ་
ལོངས་སྤྱད་པར་མི་བྱའོ། །མཛོ་ཅན་ཡོད་ན་དེའི་ནད་གཞན་ལ་འགོ་བར་འགྱུར་བས་
མཛེ་ཅན་དེ་ལ་གནས་འཐའ་འཁོབ་དབེན་པ་སྦྱིན་ནོ། །མཛེ་ཅན་གྱིས་དགེ་འདུན་
གྱིས་བསྟེན་པའམ་ལོངས་སྤྱད་པར་བྱ་བ་དང་བཅས་པ་ཐ་ན་ཁྱམས་དང་ཁྱམས་གྲུ་
བཞི་དང་སྒོ་ཁང་དང་བང་རིམ་དང་འཆག་ས་དང་ཤིང་དྲུང་གི་གནས་དེར་ཡང་
འདུག་པར་མི་བྱའོ། །གནས་དེ་རྣམས་སུ་འདུག་ན་གཞན་ལ་གནོད་པའི་ཕྱིར་རོ། །
མཛེ་ཅན་གྱིས་དགེ་འདུན་གྱི་བཤུང་བ་དང་གཅུ་བའི་སྐྱབས་གཉིས་སུ་འཇུག་པར་མི་
བྱའོ། །མཛེ་ཅན་དེ་ནི་ནད་ལྕི་ཞིང་ནད་ཡུན་རིང་བའི་ཕྱིར་དང་། བསྟན་པ་ནི་སྙིང་
རྗེས་རབ་ཏུ་ཕྱེ་བ་ཡིན་པའི་ཕྱིར་དགེ་འདུན་གྱིས་མཛེ་ཅན་དེ་ལ་གཡོག་བྱེད་པ་པོ་
བསྐོ་བས་སྙིང་བརྩེ་བར་བྱའོ། །འགྲེལ་ཆུང་ལས། དགེ་སློང་མཛེ་ཅན་དེ་ལ་སྙིང་རྗེ་

བའི་ཕྱིར་དགེ་འདུན་གྱིས་ཡོན་དང་ཟས་ཀྱི་སྐལ་བ་དང༌། གོས་དང་ཁྱིམ་པ་ལས་
གཡོག་གཅིག་ཀྱང་སྦྱིན། ཞེས་སོ། །དབྱར་ཉི་ཚེར་མ་ཟད་ཀྱི་དགུན་ལ་སོགས་པ་དུས་
ཐམས་ཅད་དུ་དགོན་པ་པ་སྟེ་ཤིང་དྲུང་པ་དག་ལ་འཇིགས་པའི་རྐྱེན་ཡོད་པས་ལྷུང་
བཟེད་དང༌། ཆོས་གོས་གཞུག་པའི་ཕྱིར་གཙུག་ལག་ཁང་དུ་གནས་ཁང་བསྐོ་བར་
བྱའོ། །དབྱར་སྔ་མའམ་ཕྱི་མ་གང་རུང་གནས་པར་ཁས་བླང་བར་དངོས་སུ་རྩོམ་
པོའམ་དབྱར་སྔ་མ་གནས་པར་ཁས་བླངས་པ་ན་དགེ་སློང་ཁ་ཅིག་གློ་བུར་དུ་འོང་
སྲིད་པས། དེ་ལ་སྦྱིན་པའི་དོན་དུ་གནས་ཁང་དང་གནས་མལ་ཁ་ཅིག་མི་བགོ་བར་
གཞུག་པར་བྱའོ། །དེའི་ཚེ་གློ་བུར་བ་མང་པོ་དག་ལྷགས་ན་སྟེ་ཕེབས་ན་སྔར་གནས་
པར་ཁས་བླང་བར་རྩོམ་པའམ་ཁས་བླངས་ཟིན་པ་དག་གིས་གནས་དང་མལ་ཆ་སྔར་
བགོས་ཟིན་པ་རྣམས་ཀྱང་སླར་བསྡུས་ཏེ་གཟོད་དམ་གཞི་ནས་བསྐོ་བར་བྱའོ། །
དབྱར་གནས་པར་ཁས་བླང་བར་བྱ་བ་ཕྱི་མ་ཤོས་ཁས་བླངས་ཟིན་པ་ཕྱིན་ཆད་ནི་
མང་པོ་དག་ལྷགས་ན་ཡང་གཟོད་བསྐོ་བར་མི་བྱའོ། །གནས་པར་ཁས་བླང་བ་གསུམ་
པ་མེད་པའི་ཕྱིར་རོ་ཞེས་ཊཱི་ཀ་ལས་སོ། །དགེ་སློང་ཉུང་ལ་གནས་ཁང་མང་བ་ཉིད་
ཡིན་ན་དགེ་སློང་གཅིག་ལ་ཡང་གནས་གཉིས་ལ་སོགས་པ་ནས་དགེ་སློང་གཅིག་
གིས་ལོངས་སྤྱད་པ་ཅི་ཙམ་ཁྱབ་པའི་བར་དགུ་གོ་ཞེས་བསྐོ་བར་བྱའོ་ཞེས་པའོ། །
དབྱར་གྱི་གནས་མལ་སྟོབ་པའི་ཚེ་དགེ་སློང་གློ་བུར་དུ་འོངས་པ་ལྟ་བུ་གནས་དེར་ཞག་
གཅིག་ལས་མི་གནས་ན་ཞག་གཅིག་གི་གནས་མལ་གྱི་དོན་དུ་གནས་མལ་བགོ་
བཤའ་མནོད་པར་མི་བྱའོ། །ཞག་གཅིག་ལ་གནས་མལ་གཞན་ལ་གཡར་ཏེ་འདུག་
པར་བྱའོ། །སྦྱིན་བདག་རྣམས་ལ་སྙིང་བརྩེ་བ་ལ་སོགས་པའི་སེམས་ཀྱིས་གཙུག་ལག་
ཁང་དང་མལ་ཆ་ནོད་པ་ལས་རྙེད་པ་འདོད་པས་གཙུག་ལག་ཁང་དང་མལ་ཆ་མི་
མནོད་དོ། །གཉིས་པ་ནི། ཐམས་ཅད་ཡོངས་སུ་སྤྱད་པར་བྱའོ། །ལ་ལར་ཀློག་པ་དང་
ཁ་ཏོན་དང་འདུག་པ་དང་བཅག་པ་དག་ལས་གང་ཡང་རུང་བ་བྱ། ལ་ལར་ལྷུང་བཟེད་

དང་ཆོས་གོས་གཞག་པར་བྱ། ལ་ལར་མཚན་མོ་ཉལ་བར་བྱ། ལ་ལར་སྔ་དྲོ་དང་གུང་
ཚིགས་དང་ཕྱི་དྲོ་འདུག་པས་དེ་ལ་སྦྱར་བར་བྱའོ། །གནས་པར་ཁས་བླངས་པས་གནས་
ཀྱི་གཞི་རལ་བ་དང་གྲུམས་པ་བཅོས་པར་བྱའོ། །དགེ་སློང་མ་དབྱར་གནས་པ་རྣམས་
ཀྱིས་དབྱར་ཁང་བཅོས་པར་བྱའོ། །ཞེས་གསུངས་ཏེ། དགེ་སློང་གཅིག་གིས་གནས་
ཁང་མང་པོ་མནོས་པ་ན་དེས་ཅི་མནོས་པའི་གནས་ཁང་ཐམས་ཅད་ཡོངས་སུ་ལོངས་
སྤྱད་པར་བྱའོ། །དེ་ཡང་གནས་ཁང་འབུལ་བའི་སྦྱིན་བདག་རྣམས་ཀྱི་བསོད་ནམས་
སྤེལ་དགོས་པའི་ཕྱིར་རོ། །ཇི་ལྟར་སྤྱད་ན། གནས་ཁང་ལ་ལར་ཀློག་པ་དང༌། ཁ་
ཏོན་དང༌། འདུག་པ་དང་། བཅུག་པ་དག་ལས་གང་ཡང་རུང་བ་བྱ། གནས་ཁང་ལ་
ལར་ལྷུང་བཟེད་དང་ཆོས་གོས་གཞག་པར་བྱ། གནས་ཁང་ལ་ལར་མཚན་མོ་ཉལ་
བར་བྱ། གནས་ཁང་ལ་ལར་སྔ་དྲོ་དང་གུང་ཚིགས་དང་ཕྱི་དྲོ་འདུག་པས་ལོངས་སྤྱོད་
པ་དེ་ལ་ཐབས་དེ་ལྟར་སྦྱར་བར་བྱའོ། །དགེ་སློང་དབྱར་གནས་པར་ཁས་བླངས་
པས་གནས་ཀྱི་གཞི་གཙུག་ལག་ཁང་རལ་བ་ཕྱོགས་གཅིག་ཆད་པ་དང༌། གྲུམས་པ་
སྟེ་གས་ཤིང་ཆོག་གྲུམས་སོང་བ་དེ་དག་ཕྱིར་བཅོས་པར་བྱའོ། །དགེ་སློང་མ་དབྱར་
གནུས་པ་རྣམས་ཀྱིས་དགེ་སློང་མའི་གནས་དབྱར་ཁང་རལཾ་བ་དང་གྲུམས་པ་བཅོས་
པར་བྱའོ། །དེ་ཡང་རང་འགྲེལ་ལས། ཐམས་ཅད་དུ་གཅིག་ཏུ་གྱུར་ནས་སྤྱིར་བཅོས་
པར་བྱ་བ་ཡིན་གྱི་གནས་ཁང་གང་ན་གང་གནས་པ་དེས་དེ་ཉི་ཚེས་བཅོས་པ་ནི་མ་
ཡིན་ནོ། །ཞེས་སོ། །གསུམ་པ་ནི། འཐབ་ཀྲོལ་ཅན་གྱིས་གནས་མི་འཐོབ་པར་བྱ་
བའི་ཕྱིར་དགུན་མནོད་པ་དང་དཔྱིད་མནོད་པའི་གནས་མལ་ཡང་བསྟབ་པར་བྱའོ། །
རིལ་གྱིས་བསྐོ་བར་བྱའོ། །འདི་ལྟ་སྟེ་གཙུག་ལག་ཁང་དང་ཁང་ཁྱིམ་དག་གི་ཉེ་འཁོར་
ཡང་ངོ་། །ཁྱམས་ཀྱི་དེ་ཡང་ངོ་། །དེ་དག་དོང་བ་ཉིད་ཀྱི་འོག་ཏུ་དེ་དག་མི་གཏང་བར་
མི་བྱའོ། །རང་བཞིན་དུ་གནས་པའི་ཕྱིར་སྒྱུ་ཐབས་མི་བྱའོ། །འབྱུང་བའི་དོན་དུ་མི་
བསྐོའོ། །འདི་ནི་དུས་ཚིགས་དང་ཉིན་མཚན་དང་དེའི་ཡན་ལག་ཆེ་གེ་མོ་ཞིག་འབྱུང་

བའིའོ། །འདི་ནི་མཁན་པོ་དང་སློབ་དཔོན་ཆེ་གེ་མོ་ཞིག་འབྱུང་བའིའོ། །འདི་ནི་ལྷན་
ཅིག་གནས་པ་དང་ཉེ་གནས་ཆེ་གེ་མོ་ཞིག་འབྱུང་བའིའོ། །འདི་ནི་གཏམ་འདྲེས་པ་དང་
ཕེབས་པར་སྨྲ་བ་དང་འགྲོགས་བཤེས་དང་སྨོན་འདྲིན་ལ་སོགས་པ་ཆེ་གེ་ཞིག་འབྱུང་
བའིའོ་ཞེས་གཙུག་ལག་ཁང་དག་བསྐོ་བར་མི་བྱའོ། །མནོད་པར་མི་བྱའོ། །ཞེས་
གསུངས་ཏེ། གནས་གཞན་ནས་གང་ཟག་འཐབ་ཀྲོལ་ཅན་འོང་བར་ཐོས་ན་འཐུབ་
ཀྲོལ་ཅན་གྱིས་མཚམས་ཀྱི་ནང་དུ་གནས་མི་འཐོབ་པར་བྱ་བའི་ཕྱིར་དགུན་མནོད་པ་
དང་དཔྱིད་མནོད་པའི་གནས་མལ་ཡང་དབྱར་གྱི་དུས་འདིར་དགེ་སློང་སྔར་ནས་
གནས་པ་རྣམས་ལ་བསྟབ་པར་བྱའོ། །ཁ་ཅིག་གློ་བུར་དུ་འོང་སྲིད་པས་གནས་ཁང་
དང་གནས་མལ་གཞག་པར་བྱའོ་ཞེས་སྔར་སྨོས་པའི་དམིགས་བསལ་ནི། འཐབ་ཀྲོལ་
ཅན་དེས་གནས་མི་འཐོབ་པར་བྱ་བའི་ཕྱིར་གནས་མལ་རིལ་གྱིས་བསྐོ་བར་བྱའོ། །
རིལ་གྱིས་བསྐོ་བ་དེ་ནི་འདི་ལྟ་སྟེ། དགེ་འདུན་གྱི་གཙུག་ལག་ཁང་དང་གང་ཟག་གི་
ཁང་ཁྱིམ་དག་གི་ཉེ་འཁོར་ཡང་ངོ་སྟེ་རིལ་གྱིས་བསྐོ་བར་བྱའོ། །དགེ་འདུན་འདུ་བའི་
ཁྱམས་ཀྱི་ཉེ་འཁོར་དེ་ཡང་ངོ་ཞེས་རིལ་གྱིས་བསྐོ་བར་བྱའོ་ཞེས་པའོ། །འཐབ་ཀྲོལ་
ཅན་དེ་དག་གནས་གཞན་དུ་དོང་བ་ཉིད་ཀྱི་འོག་ཏུ་གནས་མལ་དང་ཉེ་འཁོར་དེ་དགུ་
སྔ་མ་ཁོ་ན་བཞིན་རང་སར་མི་གཏང་བར་མི་བྱའོ། །དགེ་སློང་རང་བཞིན་དུ་གནས་
པ་སྟེ་ཚུལ་ཁྲིམས་དང་ལྡན་པ་ལྟ་བ་དག་པ་འཐབ་ཀྲོལ་ཅན་མ་ཡིན་པའི་ཕྱིར་གནས་
མལ་མི་འཐོབ་པའི་སྔར་གྱི་རྒྱུ་ཐབས་དེ་དག་དུས་ཀུན་ཏུ་མི་བྱའོ། །དགེ་སློང་ད་ལྟ་མི་
གནས་པ་ཕྱིས་འབྱུང་བའི་དོན་དུ་ནི་གནས་དང་མལ་ཆ་སྔ་ནས་མི་བསྐོའོ། །དེ་ཉིད་
རྒྱས་པར་བསྟན་པ་ནི། གནས་ཁཾང་བསྐོ་བས་འདི་སྐད་ཅེས་གཙུག་ལག་ཁང་འདི་ནི་
དགུན་དང་དཔྱིད་ལ་སོགས་པ་དུས་ཚིགས་ཕྱིས་འབྱུང་བའི་དུས་ཀྱི་དགེ་སློང་གི་
གནས་སུ་བསྐོའོ་ཞེས་དང༌། དེ་བཞིན་དུ་གཙུག་ལག་ཁང་འདི་ནི་སང་དང་གནང་དང་
ཞེས་པ་ལ་སོགས་པ་ཉིན་མཚན་དང་། གཙུག་ལག་ཁང་འདི་ནི་ཉིན་མཚན་དེའི་ཡན་

ལག་སྔ་དྲོ་དང་གུང་ཚིགས་ལ་སོགས་པ་ཆེ་གེ་མོ་ཞིག་ཕྱིས་འབྱུང་བའི་དུས་ཀྱི་དགེ་
སློང་དག་གི་གནས་སུ་བསྐོའོ་ཞེས་བསྐོ་བར་མི་བྱའོ། །གཙུག་ལག་ཁང་འདི་ནི་མཁན་
པོ་དང་སློབ་དཔོན་ཆེ་གེ་མོ་ཞིག་ཕྱིས་འབྱུང་བའི་གནས་སུ་བསྐོའོ་ཞེས་བསྐོ་བར་མི་
བྱའོ། །གཙུག་ལག་ཁང་འདི་ནི་ལྷན་ཅིག་གནས་པ་དང་ཉེ་གནས་ཆེ་གེ་མོ་ཞིག་ཕྱིས་
འབྱུང་བའི་གནས་སུ་བསྐོའོ་ཞེས་བསྐོ་བར་མི་བྱའོ། །གཙུག་ལག་ཁང་འདི་ནི་གཏམ་
འདྲེས་པ་དང་ཕེབས་པར་སྨྲ་བ་དང་འགྲོགས་བཤེས་དང་སྨོན་འདྲིན་ལ་སོགས་པ་ཆེ་
གེ་མོ་ཞིག་ཕྱིས་འབྱུང་བའི་གནས་སུ་བསྐོའོ་ཞེས་ཕྱིས་འབྱུང་བའི་དོན་དུ་གཙུག་ལག་
ཁང་དགུ་བསྐོ་བར་མི་བྱའོ། །ཕྱིས་འབྱུང་བའི་དོན་དུ་གཞན་གྱིས་བསྐོས་ཀྱང་རང་
གིས་མནོད་པར་མི་བྱའོ། །བཞི་པ་ནི། ཚང་གཞིག་པའི་ཕྱིར་དབྱུག་གུ་ཐོགས་པ་བསྐོ་
བར་བྱའོ། །སྒོ་ང་མེད་པ་རྣམས་ནི་གདོན་པར་བྱའོ། །ཕྲ་མོ་རྣམས་ཀྱི་ནི་མི་འཕེལ་
བར་བྱ་བའི་ཕྱིར་སྐུད་པས་དཀྲིའོ། །ཞེས་གསུངས་ཏེ། གཙུག་ལག་ཁང་དུ་བྱིའུ་ལ་
སོགས་པས་ཚང་འཆའ་བ་གཞིག་པའི་ཕྱིར་དགེ་སློང་དབྱུག་གུ་ཐོགས་པ་དགེ་འདུན་
གྱིས་ཐ་མལ་གྱི་ཚིག་གིས་བསྐོ་བར་བྱའོ། །དེས་ཇི་ལྟར་གཞིག་པར་བྱ་ན། ཚང་སྒོ་ང་
མེད་པ་རྣམས་ནི་དབྱུག་གུ་ཐོགས་པ་དེས་ཕྱིར་གདོན་པར་བྱའོ། །སྦྲང་བུ་ལ་སོགས་
པ་སྲོག་ཆགས་ཕྲ་མོ་རྣམས་ཀྱི་ཚང་ནི་མི་འཕེལ་བར་བྱ་བའི་ཕྱིར་སྐུད་པས་དཀྲིའོ། །
སྐུད་པས་ཚང་དཀྲིས་ཏེ་བཞག་ན་ཆེར་མི་འཕེལ་ཞིང་གུད་དུ་འཕོ་བར་འགྱུར་རོ་ཞེས་
འགྲེལ་ཆུང་ལས་སོ། །ལྔ་པ་མལ་ཆ་བསྟབ་པའི་ཚུལ་དམིགས་བསལ་དང་བཅས་པ་ནི།
གནས་མལ་ལ་སོགས་པ་སྦྱིན་ནོ། །ཡོད་པ་ཉིད་ན་དུ་མ་ཡང་ངོ་། །ཁྲི་ཆེན་པོ་དག་ཀྱང་
བསྐོ་བར་བྱ་བ་ཉིད་ཡིན་ནོ། །སྟན་དག་ཀྱང་ངོ་། །དགེ་འདུན་གྱི་གནས་མལ་གཡོགས་
པ་དགེ་ཚུལ་མི་གཙང་བས་ཉམས་པར་བྱེད་པའི་ཆོས་ཅན་ལ་སུས་ཀྱང་མི་སྦྱིན་ནོ། །
དགེ་སློང་མ་ལ་ཡང་མི་སྦྱིན་ནོ། །འདིར་གནས་འབྱོར་ན་དེ་ལ་འདབས་སུ་གཙུག་ལག་
ཁང་སྦྱིན་ནོ། །གནས་མལ་ལྷག་མ་བཟང་པོ་མ་ཡིན་པ་ཡང་ངོ་། །ཞེས་གསུངས་ཏེ།

གནས་མལ་སྟོབ་པ་པོ་དེས་གདན་ཆ་འདི་ལ་དབྱར་ཚུལ་དང་མཐུན་པར་ལོངས་སྤྱོད་
ཅིག་ཅེས་བརྗོད་ནས་དགེ་འདུན་གྱི་གནས་མལ་ཁྲིའུ་དང་སྟན་དང་གོས་ལ་སོགས་པ་
རབ་ཏུ་བྱུང་བ་རྣམས་ལ་སྦྱིན་ནོ། །གནས་མལ་མང་པོ་ཡོད་པ་ཉིད་ནུ་གང་ཟག་རེ་རེ་
ལའང་རྒན་རིམ་ནས་བརྩམས་ཏེ་དུ་མུ་ཡང་ངོ་ཞེས་སྦྱིན་པར་བྱའོ་ཞེས་པའོ། །དེའང་
ཊི་ཀ་ལས། གལ་ཏེ་རྒན་རིམ་གྱིས་ཁྲི་ལ་སོགས་པ་ལན་གཉིས་བསྟབ་ཏུ་ཡོད་དམ་
ལན་གསུམ་ལ་སོགས་པ་བསྟབ་ཏུ་ཡོད་ན་ཡང་དེ་བཞིན་དུ་བསྟབ་ཞིང་སྦྱིན་པར་བྱའོ། །
གལ་ཏེ་ལན་གྲངས་གཞན་ལ་ཁྱེད་པར་བྲིམ་དུ་མེད་ན་ཡང་རྒན་རིམ་ནས་བརྩམས་ཏེ་
ཅི་ཙམ་ཁྱེད་པ་ཡན་ཆད་ལ་བྲིམ་པར་དོན་གྱིས་ཤེས་པར་བྱ་སྟེ། ཞེས་སོ། །ཁྲི་ཆེན་པོ་
མལ་བཅའ་རུང་བ་དག་ཀྱང་རྒན་རིམ་ནས་བསྐོ་བར་བྱ་བ་ཉིད་ཡིན་ནོ། །སྟན་ཚད་
ཆེན་པོ་དག་ཀྱང་ངོ་ཞེས་རྒན་རིམ་ནས་བསྐོ་བར་བྱ་བ་ཉིད་ཡིན་ནོ་ཞེས་པའོ། །དགེ་
འདུན་གྱི་གནས་མལ་ཁྲི་ལ་སོགས་པ་ལ་གོས་ལ་སོགས་པས་གཡོགས་པ་དག་དགེ་
ཚུལ་བཤང་གཅི་སྡོམ་མི་ནུས་པའི་འོག་རྫིང་ཅན་ནམ་ཁ་ཟས་ཀྱི་དྭངས་མ་ཁུ་བ་དཀར་
པོ་ལུས་ཟུངས་སུ་མ་གྱུར་ནས་དྲི་ཆུ་དང་ལྷན་དུ་ཕྱིར་རྒྱུན་དུ་བབས་པའི་ཟ་ཁུ་ཅན་ཏེ།
དེ་ལྟར་མི་གཙང་བས་གནས་མལ་ཉམས་པར་བྱེད་པའི་ཆོས་ཅན་ལ་གནས་མལ་
སྟོབ་པ་པོ་འབའ་ཞིག་ཏུ་མ་ཟད་ཀྱི་སུས་ཀྱང་མི་སྦྱིན་ནོ། །དེའང་བཅོམ་ལྡན་འདས་
ཀྱིས་ཆོས་མཉན་པའི་ཕྱིར་སྟན་བཤམ་པར་བྱའོ་ཞེས་བཀའ་བསྩལ་པ་དང༌། དགེ་
ཚུལ་དག་ཀྱང་ཁྲིའུ་གཡོགས་མ་ཅན་ལ་འདུག་ནས་ཆོས་ཉན་པར་བྱེད་དེ། དེ་དག་
གཉིད་ལོག་ནས་དེ་ཉིད་དུ་བཤང་གཅི་ཤོར་ཏེ་ཁྲིའུ་གཡོགས་མ་ཅན་དག་མ་རུང་བར་
བྱས་པ་ལས་འདི་བཅས་པར་ལུང་ཕྲན་ཚེགས་ལས་གསུངས་སོ། །གཞན་ཡང་འགྲེལ་
ཆུང་ལས། དགེ་འདུན་གྱི་མལ་སྟན་གདིང་བ་ཤིང་བལ་དང་སྲིན་བལ་དང་བལ་ལ་
སོགས་པའི་བར་ཚངས་ཅན་དགེ་སློང་འོག་རྫིང་ཅན་མི་སྦྱིན་ནོ། །སྟན་ཐ་མལ་པ་རྐྱང་
པ་ནི་བཀྲུར་རུང་བའི་ཕྱིར་སྦྱིན་ནོ། །ཞེས་སོ། །དགེ་འདུན་གྱི་གནས་མལ་གཡོགས་པ་

ཟླ་མཚན་སོགས་མི་གཙང་བས་ཉམས་པར་བྱེད་པའི་ཆོས་ཅན་དགེ་སློང་མ་ལ་ཡང་
སུས་ཀྱང་མི་སྦྱིན་ནོ། །དགེ་སློང་གི་གཙུག་ལག་ཁང་བསྐོ་བའི་སྐབས་འདིར་གནས་
ལྷག་པ་འབྱོར་བ་ཡོད་ན་དགེ་སློང་མ་རང་གི་ཚོགས་ཀྱི་དབྱར་ཁང་མེད་པའམ། ཆོམ་
རྐུན་པས་འཇོམས་པར་བྱེད་པ་ལ་སོགས་པ་རྐྱེན་གྱི་དབང་གིས་ལོགས་ཤིག་ན་གནས་
མི་ཐུབ་པ་དེ་ལ་དགེ་སློང་གི་གཙུག་ལག་ཁང་གི་འདབས་སུ་གཙུག་ལག་ཁང་ངམ་
གནས་ཁང་སྦྱིན་ནོ། །མལ་ཆ་དང་སྟན་ལ་སོགས་པའི་གནས་མལ་ཐ་ན་ཁྲིའུ་དང་
ཆོལ་ཟངས་ཀྱི་བར་ཡན་ཆད་ཀྱང་དགེ་སློང་ཐམས་ཅད་ལ་ཁྱབ་པར་བྲིམས་ཏེ་ལྷག་པ་
བཟང་པོ་མ་ཡིན་པ་ཡང་ངོ་སྟེ་དགེ་སློང་མ་དེ་ལ་སྦྱིན་ནོ། །གསུམ་པ་མཇུག་གི་ཆོ་ག་
ལ་གསུམ། གནས་མལ་ལ་ལོག་པར་ལོངས་མི་སྤྱོད་པར་གོ་བར་བྱ་བ་དང་། ཞར་ལ་སྟོབ་
པ་པོའི་དམ་ཚིག་བསྟན་པ་དང༌། གནས་པར་ཞལ་གྱིས་བཞེས་པ་གོ་བར་བྱ་བའོ། །
དང་པོ་ནི། ཁྱེད་ཅག་ལས་གང་གིས་ཀྱང་དགེ་འདུན་གྱི་གནས་མལ་ལ་གདིང་བ་མེད་
པར་ལོངས་སྤྱད་པར་མི་བྱ། གདིང་བ་རུང་བ་མ་ཡིན་པས་ལོངས་སྤྱད་པར་མི་བྱ།
གདིང་བ་དྲི་མ་ཅན་གྱིས་ལོངས་སྤྱད་པར་མི་བྱའོ་ཞེས་གོ་བར་བྱའོ། །ཞེས་གསུངས་ཏེ།
དེ་ལྟར་གནས་མལ་བསྟབས་ཟིན་ནས་སྟོབ་པ་པོ་དེས་དགེ་འདུན་ཐམས་ཅད་ལ་འདི་
སྐད་ཅེས་དགེ་འདུན་བཙུན་པ་རྣམས་གསན་དུ་གསོལ། ཁྱེད་ཅག་ལས་གང་གིས་ཀྱང་
དགེ་འདུན་གྱི་གནས་མལ་ལ་གདིང་བ་མེད་པར་ལོངས་སྤྱད་པར་མི་བྱ། གདིང་བ་ཡོད་
ཀྱང་རྒྱུ་དང་ཁ་དོག་སོགས་རུང་བ་མ་ཡིན་པས་གཡོགས་ཏེ་ལོངས་སྤྱད་པར་མི་བྱ།
གདིང་བ་དྲི་མ་ཅན་གྱིས་གཡོགས་ཏེ་ལོངས་སྤྱད་པར་མི་བྱའོ་ཞེས་གོ་བར་བྱའོ། །
གཉིས་པ་ནི། ཟླ་བ་ཕྱེད་ཕྱེད་ཅིང་སོ་སོར་བརྟག་པར་བྱའོ། །དམ་ཚིག་ལས་འདས་
ཤིང་སྤྱད་ན་གནས་པའི་ནི་གནས་ལ་གཞན་གྱི་ནི་དགེ་འདུན་ལ་བརྗོད་དེ་དབྲོག་པར་
བྱའོ། །ཞེས་གསུངས་ཏེ། དེ་ལྟར་བསྒོ་བ་བཞིན་དུ་མཉན་ནམ་མ་མཉན་བརྟག་པའི་
ཕྱིར་ཟླ་བ་ཕྱེད་ཕྱེད་ཅིང་མྱུལ་ཞིང་སོ་སོར་བརྟག་པར་བྱའོ། །གནས་མལ་སྟོབ་པ་པོ་

དེས་ཟླ་བ་ཕྱེད་ཕྱེད་ཅིང་སྒྲོན་མེ་ཐོགས་ཏེ་ཉལ་ཁར་བལྟ་ཞེས་འགྲེལ་ཆུང་ལས་
གསུངས་སོ། །དགེ་འདུན་གྱི་གནས་མལ་ལ་གདིང་བ་མེད་པར་ལོངས་སྤྱད་པར་མི་བྱ་
ཞེས་པ་ལ་སོགས་པའི་དམ་ཚིག་སྔར་བསྒོ་བ་དེ་ལས་འདས་ཤིང་ལོག་པར་ལོངས་
སྤྱད་ན་ལོག་པར་ལོངས་སྤྱོད་པ་པོ་གནས་པའི་གནས་མལ་ནི་གནས་མཁན་པོ་དང་
སློབ་དཔོན་ལ་བརྗོད་ནས་དབྲོག་ལ། གནས་པ་སློབ་མ་ལས་གཞན་ལོག་པར་ལོངས་
སྤྱོད་པ་པོ་མཁན་སློབ་གནས་བརྟན་གྱི་གནས་མལ་དེ་ནི་དགེ་འདུན་ལ་བརྗོད་དེ་དགེ་
འདུན་གྱིས་གནས་མལ་དེ་དབྲོག་པར་བྱའོ། །མདོ་འདིའི་དོན་འགྲེལ་ཆུང་ལས། བསྒོ་
བ་བཞིན་དུ་མ་བྱས་ན་དགེ་སློང་ངམ་དགེ་སྦྱོང་དེའི་སློབ་དཔོན་ལ་དེ་ལྟར་བྱེད་དུ་མ་
གཞུག་ཅེས་བསྒོ། དེ་ལྟར་བསྒོས་པ་ན་སློབ་དཔོན་ན་རེ། ངའི་ངག་མི་ཉན་གྱིས་ཅི་
བདེར་གྱིས་ཤིག་ཅེས་ཟེར་ན་མལ་སྟན་ཕྱོགས་ལ་དྲུབས་ཏེ་གཞག ཅེས་དང་། དགེ་
སློང་རྒན་པོ་གནས་བརྟན་དུ་ཆུད་པ་ཡན་ཆད་གཅིག་གིས་མལ་སྟན་བསྒོ་བ་བཞིན་དུ་
མ་བྱས་ན་གྲོས་བཏབ་སྟེ་ཉན་དུ་མ་བཏུབ་ན་དགེ་འདུན་ལ་ཞུས་ཏེ་སླར་དབྲོག ཅེས་
སོ། །གསུམ་པ་ནི། དགེ་འདུན་སང་སྦྱིན་བདག་ཆེ་གེ་མོ་དང་ཞལ་ཏ་པ་ཆེ་གེ་མོ་དང་
སྤྱོད་ཡུལ་གྱི་གྲོང་ཆེ་གེ་མོ་དང་ནད་གཡོག་ཆེ་གེ་མོས་གནས་པར་ཞལ་གྱིས་བཞེས་པར་
འགྱུར་རོ་ཞེས་བརྗོད་པར་བྱའོ། །ཞེས་གསུངས་ཏེ། ཚེས་བཅོ་ལྔའི་ཉིན་མོ་གནས་
མལ་བསྟབས་ཟིན་ནས་གནས་མལ་སྟོབ་པ་པོ་དེས་དགེ་འདུན་ལ་འདི་སྐད་ཅེས་
བརྗོད་དེ། དགེ་འདུན་བཙུན་པ་རྣམས་གསན་དུ་གསོལ། དགེ་འདུན་སང་དབྱར་གྱི་
རྙེད་པ་སྟོབ་པའི་སྦྱིན་བདག་ཆེ་གེ་མོ་དང༌། བརྟད་པ་ལས་བྱུང་བའི་གསེར་དངུལ་
སོགས་ཉལ་ཚགས་བྱེད་མཁན་ཞལ་ཏ་པ་ཆེ་གེ་མོ་དང་། བསོད་སྙོམས་ལ་སོགས་པ་
འཐོབ་པའི་སྤྱོད་ཡུལ་གྱི་གྲོང་ཆེ་གེ་མོ་དང་། ནད་གཡོག་ཆེ་གེ་མོས་ཏེ་དེ་རྣམས་ལ་
བརྟེན་ནས་དབྱར་གནས་པར་ཞལ་གྱིས་བཞེས་པར་འགྱུར་རོ་ཞེས་དབྱར་དངོས་ཀྱི་
སྙན་གསན་དབབ་པ་བརྗོད་པར་བྱའོ། །གཉིས་པ་དངོས་གཞིའི་ཆོ་ག་ནི། འགྱོད་པ་

དང་གཞན་སྡུག་བསྔལ་བ་དང་ཡིད་མི་བདེ་བ་མི་སྐྱེད་པ་ཉིད་དང་། སེལ་བ་ཉིད་དག་
དང་། བདེ་བ་དང་ཡིད་བདེ་བ་སྐྱེད་པ་ཉིད་དག་དང་། རྗེས་སུ་སྲུང་བ་ཉིད་དག་དང་།
ནད་གཡོག་ཉིད་ཚངས་པ་མཚུངས་པར་སྤྱོད་པ་དག་ལས་འབྱུང་བ་སོ་སོར་བརྟགས་པས་
གནས་དང་སྤྱོད་ཡུལ་དང་བསོད་སྙོམས་དང་སྨན་སྦྱིན་པར་བྱེད་པ་ལ་རྣམ་པར་བལྟས་
ཏེ་གནས་པར་ཁས་བླང་བར་བྱའོ། །གཡོགས་པར་དགེ་སློང་གི་མདུན་དུའོ། །གཙུག་
ལག་ཁང་དུ་མར་མི་བྱའོ། །གང་ན་དགེ་སློང་མེད་པ་ཉིད་དང་སྒོ་གླེགས་མེད་པ་ཉིད་
དང་བཅས་པར་ཡང་མི་བྱའོ། །སྦྱིན་བདག་དང་ཞལ་ཏ་པ་དང་། སྤྱོད་ཡུལ་གྱི་གྲོང་
དང་ནད་གཡོག་དག་ཡོད་པ་ཉིད་ཡིན་ན་བརྗོད་པར་བྱའོ། །ཞེས་གསུངས་ཏེ། མ་
བརྟགས་པར་དབྱར་གནས་པར་ཁས་བླང་ངམ་ཞེ་ན། མ་ཡིན་ཏེ། བརྟགས་ནས་ཁས་
བླང་དགོས་པས་ཇི་ལྟར་བརྟག་ན། གནས་འདིར་གྲོགས་ཚངས་པ་མཚུངས་པར་སྤྱོད་
པ་དག་གིས་འགྱོད་པ་དང་། འགྱོད་པ་ལས་གཞན་ལུས་སྡུག་བསྔལ་བ་དང་། སེམས་
ལ་ཡིད་མི་བདེ་བ་དང་གསུམ་པོ་མ་སྐྱེས་པ་མི་སྐྱེད་པ་ཉིད་དང་། དེ་གསུམ་སྐྱེས་པ་
སེལ་བ་ཉིད་དགུ་དང་། ལུས་བདེ་བ་དང་ཡིད་བདེ་བུ་མ་སྐྱེས་པ་སྐྱེད་པ་ཉིད་དག་
དང༌། དེ་གཉིས་སྐྱེས་པ་མི་ཉམས་པར་རྗེས་སུ་སྲུང་བ་ཉིད་དག་དང་། ན་ན་ནད་
གཡོག་ཉིད་གྲོགས་ཚངས་པ་མཚུངས་པར་སྤྱོད་པ་དགུ་ལས་འབྱུང་བ་སོ་སོར་
བརྟགས་པས་འབྱུང་བར་འགྱུར་ན་གནས་པར་ཁས་བླང་བར་བྱ་བ་དང་། དེ་བཞིན་དུ་
གནས་དེར་གནས་ཁང་དང་གང་ནས་བསོད་སྙོམས་ལ་སོགས་པ་འཐོབ་པའི་སྤྱོད་
ཡུལ་གྱི་གྲོང་དང་བསོད་སྙོམས་སྟོབ་པར་བྱེད་པའི་སྦྱིན་བདག་དང་། ན་བའི་སྨན་
སྦྱིན་པར་བྱེད་པ་ཉིད་ཀྱི་སྦྱིན་བདག་ལ་ཤེས་བཞིན་གྱིས་རྣམ་པར་བལྟས་ཏེ། དེ་
རྣམས་ཚུལ་བཞིན་ཡོད་ན་གནས་དེར་ཚེས་བཅུ་དྲུག་གི་ཐོ་རངས་སྔ་བར་དབྱར་གནས་
པར་ཁས་བླང་བར་བྱའོ། །གཞན་དུ་ན་གནས་པར་ཁས་བླང་བར་མི་བྱའོ་ཞེས་ཊཱི་ཀ་
ལས་སོ། །དེ་ཡང་ཚེསཾ་བཅུ་དྲུག་གི་ནངས་མོ་ཅི་ཙམ་སྔ་བ་དེ་ཙམ་བསོད་ནམས་ཡང་

ཆེ་བས་གྲུབ་ན་སྐྱ་རེངས་ཤར་མ་ཐག་བྱས་ན་བཟང་ངོ༌། །གང་དུ་སུའི་མདུན་དུ་ཞེ་ན།
གནས་སྟེང་གཡོགས་པར་དགེ་སློང་དང་དགེ་ཚུལ་དང་སྡོམ་པ་བླངས་ཀྱང་མ་ཆགས་
པ་ཕོ་དང་བར་མ་རབ་བྱུང་ཕོ་རྣམས་ཀྱིས་ནི་དགེ་སློང་གི་མདུན་དུ། བཙུན་པ་
དགོངས་སུ་གསོལ། བདག་མིང་འདི་ཞེས་བགྱི་བ་སོགས་ཆོ་ག་ལན་གསུམ་བརྗོད་
ནས་དབྱར་གནས་པར་ཁས་བླང་བར་བྱའོ། །འགྲེལ་ཆུང་ལས། ཁང་པ་ཐོག་མེད་པར་
ཚུལ་དུ་མི་འཇུག དགེ་སྦྱོང་ངམ་དགེ་སློང་མ་ལ་སྔགས་མི་བྱ། བདག་གཅིག་པུ་ཡང་
སྔགས་མི་བྱ། ཞེས་དང་། བུ་ཊིཀ་ལས། སྟེང་མ་གཡོགས་པར་ཁས་བླངས་ཀྱང་
ཆགས་མོད་ཀྱི་ཉེས་བྱས་ཏེ། ལུས་ཀྱི་བར་ཆད་དུ་འགྱུར་བའི་ཕྱིར་རོ། །ཞེས་སོ། །
དགེ་ཚུལ་གྱི་མདུན་དུ་ཁས་བླངས་ཀྱང་ཆགས་མོད་ཀྱི། འོན་ཀྱང་ཉེས་བྱས་འབྱུང་སྟེ།
དགེ་ཚུལ་འབའ་ཞིག་གིས་དབྱར་ཁས་བླངས་ན་ཆགས་ཀྱང་ཉེས་བྱས་སུ་འགྱུར་བའི་
གནད་ཀྱིས་སོ། །དགེ་སློང་མ་དང་དགེ་སློབ་མ་དང་དགེ་ཚུལ་མ་དང་སྡོམ་པ་བླངས་
ཀྱང་མ་ཆགས་པ་མོ་དང་རབ་བྱུང་མོ་རྣམས་ཀྱིས་ནི་དགེ་སློང་མའི་མདུན་དུ་དབྱར་
ཁས་བླང་ངོ་ཞེས་དོན་གྱིས་ཤེས་པར་བྱའོ། །འོ་ན་དབྱར་ཁས་ལེན་པའི་སྔགས་ལས་
དབྱར་སྔ་མའམ་ཕྱི་མ་ཟླ་བ་གསུམ་དུ་གནས་པར་ཁས་བླང་ངོ་ཞེས་འབྱུང་ན། དེང་
སང་བོད་ཀྱི་དབྱར་གནས་ཕལ་མོ་ཆེ་ཟླ་བ་ཕྱེད་དང་གཉིས་ལས་མི་གནས་པས་ཟླ་བ་
ཕྱེད་དང་གཉིས་སུ་དབྱར་གནས་པར་ཁས་བླང་ངོ་ཞེས་ཁ་བསྒྱུར་དགོས་པ་མ་ཡིན་
ནམ་ཞེ་ན། མ་ཡིན་ཏེ། དེ་ལྟ་ན་དབྱར་གནས་པར་ཁས་བླངས་པ་མི་ཆགས་པར་
གསུངས་པའི་ཕྱིར་ཏེ། ཡོན་ཏན་མཛོད་འགྲེལ་བདེན་གཉིས་ཤིང་རྟ་ལས། ཟླ་བ་
གསུམ་དུ་མ་ཚང་བའི་ཁས་ལེན་ཡང་མི་རུང་ངོ༌། །ཞེས་དང་། ཀུན་བསོད་གཞི་ཊིཀ་
ལས། དང་པོ་ནས་ཟླ་བ་གསུམ་དུ་མ་ཚང་བའི་ཁས་ལེན་བྱར་མི་རུང་ངོ་། །མདོར། ཟླ་
བ་གསུམ་དུའོ། །ཞེས་དང༌། རྐྱེན་དབང་སོགས་དགོས་པའི་དབང་གིས་དགག་དབྱེ་གློ་
བུར་བ་བྱེད་པ་ཡོད་ཀྱང་དང་པོ་ཁས་ལེན་པའི་སྐབས་ནས་དེའི་རྩིས་ཀྱིས་ཁས་བླངས་

ན་མི་ཆགས་པར་གསུངས་སོ། །ཞེས་དང༌། འདུལ་འཛིན་གྲགས་པ་རྒྱལ་མཚན་གྱི་
འདུལ་བའི་བསླབ་བྱ་ཆེན་མོ་ལས། དང་པོ་ནས་ཟླ་བ་གསུམ་མ་ཚང་བར་ཁས་ལེན་པ་
ལ་ཁས་ལེན་མི་ཆགས་སོ། །ཞེས་དང༌། དེ་བཞིན་དུ་གསར་ཕྱོགས་ཀྱི་མཁས་པ་
གཞན་འགའ་རེས་ཀྱང་དེ་ལྟར་ཁས་མ་བླངས་ན་དབྱར་གནས་མི་ཆགས་པར་གསུངས་
སོ། །འདི་ལ་ངག་ཆོས་འདུལ་ཊཱིཀ་ལས། ཇི་ལྟར་ཁས་བླངས་པའི་དུས་བཞིན་ཟླ་བ་
གསུམ་ཡོངས་སུ་རྫོགས་པ་ཚང་བར་གནས་དགོས་ཏེ། དེ་ལྟར་མ་གནས་ན་རང་ཚིག་
དང་འགལ་བས་ཤེས་བཞིན་དུ་རྫུན་དུ་སྨྲ་བར་འགྱུར་བ་དང༌། སྟོན་པའི་བཅས་པ་
དང་མི་མཐུན་ཞིང་ཆོས་ལ་དབང་ཟ་བའི་ཉེས་པ་ཆེན་པོ་བྱས་པར་འགྱུར་རོ། །དེང་
སང་འདུལ་བའི་ལག་ལེན་བྱེད་ཟེར་བ་ཕལ་ཆེར་ཡང་ལོ་དུས་ཐམས་ཅད་དུ་ཟླ་བ་ཕྱེད་
དང་གཉིས་རེ་ལས་ཁས་མི་ལེན་པའི་ངེས་པ་ཅན་ཤེས་བཞིན་དུ་ཚིག་ཏུ་བརྗོད་པ་ན་
ཟླ་བ་གསུམ་དུ་ཁས་ལེན་པར་བྱེད་པ་ནི་སྔར་བཤད་པ་ལྟར་རྫུན་དུ་འགྱུར་བ་དང༌།
དོན་ལ་ཡང་ལས་ཆགས་དཀའ་སྟེ། དོན་ལ་ཟླ་བ་གསུམ་དུ་གནས་པའི་ཞེ་འདོད་ཀྱི་
བསམ་པ་མེད་པའི་ཕྱིར། དཔེར་ན་དགེ་བསྙེན་དང་དགེ་ཚུལ་ལ་ཇི་སྲིད་འཚོའི་བར་དུ་
ལེན་པའི་ཞེ་འདོད་ཀྱི་བསམ་པ་མེད་བཞིན་དུ་ངག་ཏུ་ཇི་སྲིད་འཚོའི་བར་དུ་ཞེས་
བླངས་ཀྱང་སྡོམ་པ་མི་ཆགས་ཏེ། དུས་ངེས་པ་དང་མ་བྲལ་བས་སྡོམ་པ་མི་ཆགས་པ་
བཞིན་ནོ། །ཞེས་དང༌། བསྟན་འཛིན་གྱི་བཤེས་གཉེན་བསྟན་པ་ལ་ཕན་སེམས་
སོགས་ཀྱི་ཁུར་དང་ལྡན་པ་ཡོད་ན་གསོ་སྦྱོང་དང་དབྱར་གནས་སོགས་བྱས་བློ་དང་
ཐོས་བློ་ཙམ་མ་ཡིན་པར་བཤད་ཚོད་དང་མཐུན་པའི་ཕྱག་ལེན་ངེས་པ་ཅན་རེ་མཛད་
རིགས་སོ་ཞེས་ཐལ་མོ་སྦྱར་ནས་ཞུ་བ་ལན་བརྒྱར་འབུལ་བ་འདི་ལགས་སོ། །ཞེས་
དང༌། གུང་ཐང་བློ་གྲོས་རྒྱ་མཚོའི་གཞི་གསུམ་ཆོ་ག་ལས། རྐྱེན་མེད་ན་རི་ཁྲོད་ཚོ་ལྟ་
བུ་ནས་དབྱར་ཟླ་བ་གསུམ་ཚང་བར་གནས་པ་དང་། གསོ་སྦྱོང་གི་ཚེ་སོ་ཐར་གྱི་མདོ་
ཡོངས་རྫོགས་རེ་འདོན་པའི་ཕྱག་ལེན་ཚུགས་ན་ལེགས་སོ། །ཞེས་གསུངས་སོ། །

དེས་ན་དེང་སང་ཡང་སྔོན་དུས་ལྟར་ཟླ་བ་གསུམ་དུ་གནས་ཐུབ་པ་བྱུང་ན་ཆེས་
ལེགས་ལ། དེ་ཡང་དབྱར་གྱི་མགོ་ཀུན་མཁྱེན་བུ་སྟོན་སོགས་ཀྱིས་གསུངས་པ་ལྟར་
ཧོར་ཟླ་ལྔ་པའི་ཚེས་བཅུ་དྲུག་ནས་བཟུང་སྟེ། དེ་ནས་ཟླ་བ་གསུམ་སོང་བའི་རྗེས་ཧོར་
ཟླ་བརྒྱད་པའི་ཚེས་བཅོ་ལྔའི་ནུབ་མོར་དགག་དབྱེ་བྱེད་ན་ཕུན་སུམ་ཚོགས་པ་ཞིག་ཏུ་
འོང་ཞིང་། གནས་གཅིག་ཏུ་བཤད་གྲྭ་སོགས་སུ་རྒྱུན་དུ་སྡོད་པ་རྣམས་ཀྱིས་དེ་ལྟར་
ཁས་བླངས་ནས་གནས་ན་དཀའ་ངལ་ཆེར་མེད་ཅིང་། གལ་ཏེ་དེའི་ཚེ་མཚམས་ཀྱི་ཕྱི་
རོལ་ཏུ་འགྲོ་དགོས་བྱུང་ན་དབྱར་བྱིན་རླབས་བྱེད་ཀྱང་ཆོག་གོ །དེས་ན་ངུར་སྨྲིག་གི་
རྒྱལ་མཚན་འཆང་བའི་རབ་ཏུ་བྱུང་བའི་སྡེ་རིན་པོ་ཆེ་རྣམས་ཀྱིས་དེང་སང་གི་དུས་
འདིར་ཡང་དབྱར་ཟླ་བ་གསུམ་དུ་གནས་པའི་ཕྱག་ལེན་ཡང་དག་ཞིག་གནང་བར་
གསོལ་བ་འདེབས་སོ། །གལ་ཏེ་ཟླ་བ་ཕྱེད་གཉིས་ལས་མི་གནས་ཀྱང་དང་པོ་ཁས་
ལེན་ཚེ་ཟླ་བ་གསུམ་དུ་གནས་པར་ཁས་མ་བླངས་ན་དབྱར་ཁས་བླངས་པ་མི་ཆགས་
པར་སྨོས་མ་ཐག་པ་ལྟར་ཡིན་ལ། དེས་ན་འདི་ལྟར་ཁས་བླངས་དགོས་ཏེ། གལ་ཏེ་
དབྱར་ནང་དུ་གློ་བུར་གྱི་དགག་དབྱེ་བྱ་དགོས་པའི་རྒྱུ་མཚན་གཞན་མ་བྱུང་ན་ནི་
བདག་གནས་འདི་ཉིད་དུ་ཟླ་བ་གསུམ་གནས་པར་བྱའོ་ཞེས་ཁས་བླངས་ན་དབྱར་
ཡང་ཆགས་ལ། བོད་འདིར་ཟླ་བ་གཅིག་ཕྱེད་ཙམ་དབྱར་གནས་ཚེ་དབྱར་མཇུག་གྲང་
བས་ཉེན་པར་འགྱུར་ཞིང་། དེ་དུས་སུ་སྲོག་ཆགས་ལ་གནོད་པའི་དགག་བྱ་ཡང་ཧ་
ཅང་ཆུང་བས་ན། ཟླ་བ་གཅིག་ཕྱེད་ཙམ་ནས་གློ་བུར་གྱི་དགག་དབྱེ་བྱེད་པ་ལ་རྒྱུ་རྐྱེན་
མེད་པ་མ་ཡིན་པས་རྫུན་དུ་མ་སོང་བ་ཞིག་ཀྱང་འོང་བ་འདྲའོ། །རང་བཟོས་ཀྱི་ལག་
ལེན་སྤང་དགོས་པ་ཞིག་ནི་དགོན་པ་དང་ཆོས་སྡེ་འགར་ཉིན་བཅོ་ལྔ་ཙམ་དུ་དབྱར་
གནས་པ་ཡོད་ཀྱང་དེ་ནི་འདུལ་གཞུང་དགོངས་འགྲེལ་དང་བཅས་པ་ལས་མ་གསུངས་
པའི་གསར་བཅས་ཤིག་ཡིན་ལ། བཅས་པ་ནི་སངས་རྒྱས་ཁོ་ན་མ་གཏོགས་དགྲ་བཅོམ་
པ་རི་བོ་ལྟ་བུའི་ཤཱ་རིའི་བུ་དང་མོད་འགལ་གྱི་བུ་ལ་ཡང་བཅས་པ་མཛད་པའི་དབང་མེད་

ན་གཞན་དག་ལྟ་ཅི་སྨོས། ཉིན་བཅོ་ལྔར་དབྱར་གནས་པ་ཙམ་གྱིས་དབྱར་གནས་ཀྱི་ཕན་
ཡོན་ཡང་མི་འཐོབ་ལ། དེ་ལྟར་རྒྱལ་བའི་བཀའ་ལ་བཅོས་བསླད་བྱས་ནས་སྲོལ་ངན་
རྒྱུན་འབྱམས་སུ་སོང་ན་བསྟན་པ་ལ་གནོད་སྐྱོན་ཆེན་པོ་འབྱུང་བར་གོར་མ་ཆག་གོ །དེ་
ཕྱིར་དམ་ཆོས་འདུལ་བའི་ལག་ལེན་རྣམས་གཟུགས་བརྙན་ལྟ་བུ་ལས་ཆེར་ལྷག་མེད་
པའི་དུས་ཀྱི་མར་གཤམས་འདིར་གཟུགས་བརྙན་ལས་ཀྱང་གཟུགས་བརྙན་དུ་བསྒྱུར་
འདོད་ན་མ་གཏོགས་བསྟན་པ་འབའ་ཞིག་ཐུགས་ལ་དགོངས་པ་རྣམས་ཀྱིས་ལག་ལེན་
ཉམས་པ་རྣམས་སླར་གསོ་དང་། མ་ཉམས་པ་རྣམས་རང་རང་གི་ཞེ་འདོད་ལྟར་གྱི་བཟོ་
བཅོས་མི་གནང་བར་ལུང་སྡེ་བཞི་རྩ་འགྲེལ་དང་བཅས་པའི་དམ་ཆོས་འདུལ་བའི་གཞུང་
ཆེན་པོ་རྣམས་དང་མཐུན་པའི་ཕྱག་ལེན་རྣམ་པར་དག་པ་བསྟན་པའི་དཔལ་དུ་གནང་
བར་གསོལ་བ་འདེབས་སོ། །མཚམས་ཐ་དད་པའི་གཙུག་ལག་ཁང་གཉིས་སམ་གསུམ་
ལ་སོགས་པའི་མཚམས་འདབ་ཆགས་སུ་སྦྲེལ་དུ་རུང་ཚེ་ཤིང་ལ་སོགས་པའི་རྫས་
གཅིག་གིས་མནན་ཏེ་གཙུག་ལག་ཁང་དུ་མར་དབྱར་གནས་པར་ཁས་བླང་བར་མི་
བྱའོ། །དེའང་དོན་བྱ་མང་བར་གྱུར་ནས་དོན་དང་བྱ་བ་ཉུང་བར་འགྱུར་བའི་དགོས་པ་
མི་འགྲུབ་པའི་ཕྱིར་རོ། །ཁས་ལེན་ན་མི་ཆགས་པ་ནི་མ་ཡིན་ཏེ། ཞུ་བ་ལས། བཙུན་
པ་དགེ་སློང་གཅིག་གིས་གནས་བཞིར་དབྱར་ཚུལ་དུ་ཞུགས་ཀྱང་དབྱར་ཚུལ་དུ་ཞུགས་
པར་འགྱུར་བ་མཆིས་སམ། ཨུ་པཱ་ལི་ཡོད་དེ། འདི་ལྟར་དགེ་སློང་དེས་གནས་བཞིའི་
མཚམས་སུ་ཤིང་ངམ། འོད་མའམ། རེ་ལྡེས་མནན་ཏེ་དབྱར་ཚུལ་དུ་ཞུགས་པའོ། །དེ་
གང་དུ་གནས་པར་བགྱི། གང་དགའ་བར་རོ། །བཙུན་པ་དེ་སྟེ་ཤིང་ངམ། འོད་མའམ།
རེ་ལྡེ་ནི་འཇིག་པའི་ཆོས་ཅན་དུ་འགྱུར་ན་དབྱར་ཞིག་པ་ཞེས་བགྱིའམ། ཨུ་པཱ་ལི་མ་ཡིན་
ནོ། །ཞེས་གསུངས་པས་སོ། །གཙུག་ལག་ཁང་གང་ན་དགེ་སློང་མེད་པ་ཉིད་དང་། སྒོ་
གླེགས་མེད་པ་ཉིད་དང་བཅས་པར་ཡང་དབྱར་གནས་པར་ཁས་བླང་བར་མི་བྱའོ། །
འདི་གཉིས་གང་མེད་ཀྱང་རུང་གཅིག་མེད་པར་ཚུལ་དུ་ཞུགས་ན་ཉེས་བྱས་སོ་ཞེས་

འགྲེལ་ཆུང་ལས་སོ། །དེ་གཉིས་མེད་ན་ལོངས་སྤྱོད་སོགས་ཀྱི་བར་ཆད་དུ་འགྱུར་
བའི་ཕྱིར་རོ། །སྦྱིན་བདག་དང་ཞལ་ཏ་པ་དང་བསོད་སྙོམས་ལ་སོགས་པ་འཐོབ་པའི་
སྤྱོད་ཡུལ་གྱི་གྲོང་དང་ནད་གཡོག་དག་གནས་དེ་ན་ཡོད་པ་ཉིད་ཡིན་ན་གོང་སྨོས་
བཞིན་ཚེས་བཅོ་ལྔའི་ཉིན་པར་དགེ་སློང་གནས་མལ་སྟོབ་པ་པོས་དགེ་འདུན་ལ་སང་
སྦྱིན་བདག་ཆེ་གེ་མོ་དང་ཞལ་ཏ་པ་ཆེ་གེ་མོ་དང་སྤྱོད་ཡུལ་གྱི་གྲོང་ཆེ་གེ་མོ་དང་ནད་
གཡོག་ཆེ་གེ་མོས་གནས་པར་ཞལ་གྱིས་བཞེས་པར་འགྱུར་རོ་ཞེས་བརྗོད་པར་བྱ་ཞིང་
ཚེས་བཅུ་དྲུག་གི་ནངས་པར་གནས་པར་ཁས་ལེན་པའི་སྔགས་བརྗོད་པའི་ཚེ་ཡང་དེ་
སྐད་བརྗོད་པར་བྱའོ། །གང་རུང་རེ་ཡོད་ན་གང་ཡོད་པ་དེ་ཉིད་བརྗོད་པར་བྱའོ། ། །
སྦྱིན་བདག་སོགས་དེ་དག་མེད་པ་ཉིད་ཡིན་ན་གང་མེད་པ་དེ་བརྗོད་མི་དགོས་ཞེས་
ཤུགས་ཀྱིས་བསྟན་ཏོ། །གཉིས་པ་དམ་ཚིག་བསྲུང་བའི་ཚུལ་ལ་གསུམ། དབྱར་གྱི་
ཚུལ་འབྲལ་བ་སྤང་བ་དང༌། རྐྱེན་དབང་གིས་རལ་དུ་གནང་བའི་དམ་ཚིག་དང་། དམ་
བཅས་ནས་གནས་དང་འབྲེལ་བར་བྱ་བའི་དམ་ཚིག་གོ །དང་པོ་ནི། བྱིན་གྱིས་མ་
བརླབས་པར་མཚམས་ཀྱི་ཕྱི་རོལ་ཏུ་སྐྱ་རེངས་འཆར་བར་མི་བྱའོ། །ཆོས་དང་ལྡན་
པའི་དོན་དུ་ཞག་བདུན་བྱིན་གྱིས་བརླབ་པར་བྱའོ། །འདི་ལྟ་སྟེ། དགེ་སློང་གིས་ཀུན་
དགའ་ར་བ་འབུལ་བ་དང་། གཙུག་ལག་ཁང་ཞལ་བསྲོ་བ་དང་། གནས་མལ་འབུལ་
བ་དང་། བསླབ་པ་བརྟན་པོ་བཅའ་བ་དང་། མཆོད་རྟེན་ཞལ་བསྲོ་བ་དང་། མཆོད་
སྡོང་གཟུགས་པ་དང་། རྒྱལ་མཚན་བསྒྲེང་བ་དང་། མཆོད་པ་བྱ་བ་དང་། ཚོན་དང་
ཙནྡན་དང་གུར་ཀུམ་གྱི་བྱུག་པ་སྐུད་པ་དང་། བཀླག་པ་དང་འགྱོད་པ་བསལ་བ་དང་།
ལྟ་བའི་རྣམ་པ་སྤང་བ་དང་། ཕྱོགས་དང་མཐུན་པར་སྒྲུབ་པ་དང་། བཟོད་པ་གསོལ་
བ་དང་། སྤོ་བ་ལ་སོགས་པ་བཞི་བྱ་བ་དང་། དབྱུང་བ་དང་། ནད་པ་དབུགས་དབྱུང་
བ་དག་ལའོ། །དགེ་སློང་མའི་ལྕི་བའི་ཆོས་ཀྱིས་མགུ་བར་བྱ་བ་དབུལ་བ་ལ་ཡང་ངོ༌། །
དགེ་སློབ་མའི་ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་དང་བསྙེན་པར་

རྫོགས་པར་བྱ་བ་ལ་ཡང་ངོ་། །དགེ་ཚུལ་གྱིས་དེ་ལའོ། །དགེ་ཚུལ་མའི་བསླབ་པའི་
སྡོམ་པ་སྦྱིན་པ་ལའོ། །ཁྱིམ་པ་དང་ཁྱིམ་པ་མོའི་མགོ་དཀྲི་བ་དང་བང་བསང་བ་དང་།
སྐྱ་བསྐྱེད་པ་དང་། སྐྲ་བྲེག་པ་དང་། གདུབ་ཀོར་བསྐྱེད་པ་དག་ལའོ། །བསྙེན་པར་མ་
རྫོགས་པ་རྣམས་ཀྱི་དགེ་འདུན་ལྷག་མའི་སྐབས་མ་གཏོགས་པ་སྔ་མ་དག་ལ་ཡང་ངོ་། །
ཁྱིམ་པ་དང་ཁྱིམ་པ་མོའི་བཟོད་པ་གསོལ་བ་ནི་ཁ་བསྲང་བའོ། །ཞེས་གསུངས་ཏེ།
དབྱར་གནས་པར་ཁས་བླངས་པས་དབྱར་བྱིན་གྱིས་མ་བརླབས་པར་མཚམས་ཀྱི་ཕྱི་
རོལ་ཏུ་སྐྱ་རེངས་འཆར་བར་མི་བྱའོ། །དབྱར་གནས་པར་ཁས་མ་བླངས་ཀྱང་དབྱར་
གནས་པར་དམ་བཅས་ན་དེས་ཀྱང་བྱིན་གྱིས་མ་བརླབས་པར་མཚམས་ཀྱི་ཕྱི་རོལ་ཏུ་
སྐྱ་རེངས་འཆར་བར་མི་བྱའོ་ཞེས་ཀྱང་མདོ་འདིས་བསྟན་ཏོ། །སྐྱ་རེངས་མ་ཤར་ཚུན་
ཆད་ཀྱི་དུས་སུ་མཚམས་ཀྱི་ཕྱི་རོལ་ཏུ་འདའ་བར་བྱེད་པ་ལ་ནི་ཉེས་པ་མེད་ཅེས་རང་
འགྲེལ་དང་ཊཱི་ཀ་ལས་སྐབས་འདིར་གསུངས་སོ། །འོན་ཀྱང་དེ་ནི་ཆོས་ལྡན་ནམ་ཆོས་
དང་མི་འགལ་བའི་དོན་དུ་སྐྱ་རེངས་མ་ཤར་བའི་སྔོན་དུ་མཚམས་ཀྱི་ཕྱི་རོལ་ཏུ་སོང་ན་
དབྱར་རལ་བའི་ཉེས་པ་མེད་ཅེས་པའི་དོན་ཡིན་གྱི། ཉེས་པ་གཏན་མི་འབྱུང་བའི་དོན་
མ་ཡིན་ཏེ། དགེ་སློང་མའི་རྣམ་འབྱེད་ཀྱི་མདོ་རྩའི་རྒྱ་ཆེར་འགྲེལ་དུ། ཉི་མ་དེ་ཉིད་ལ་
ཕྱིར་འོང་ཡང་བྱིན་གྱིས་མ་བརླབས་ན། དང་པོ་ཕྱི་རོལ་ཏུ་འགྲོ་བའི་ལམ་དུ་ཞུགས་
པའི་ཚེ་སྦྱོར་བའི་ཉེས་བྱས་དང༌། རྒྱང་གྲགས་ལས་འདས་ན་དགེ་སློང་མ་ལ་ལྟུང་བྱེད་
དང༌། དགེ་སློང་ལ་སོགས་པ་ལ་ཉེས་བྱས་བསྐྱེད་པར་གསུངས་པའི་ཕྱིར་དང༌། ལུང་
གཞི་ལས། མཚམས་ཀྱི་ཕྱི་རོལ་ཏུ་འགྲོ་བར་མི་བྱའོ་ཞེས་དབྱར་གྱི་མཚམས་ཀྱི་ཕྱི་
རོལ་ཏུ་འགྲོ་བར་མི་བྱ་བར་གསུངས་པ་དང་འགལ་བའི་ཉེས་པ་འབྱུང་བའི་ཕྱིར་རོ། །
དེས་ན་མཚམས་ཀྱི་ཕྱི་རོལ་ཏུ་འགྲོ་བ་ལ། སྐྱ་རེངས་ཤར་བའི་སྔོན་དུ་ཕྱིར་མཚམས་
ནང་དུ་འོང་རྒྱུ་ཡིན་ཡང་། ཞག་གཅིག་བྱིན་གྱིས་བརླབས་ཏེ་འགྲོ་དགོས་པ་ཡིན་ནོ། །
བྱིན་གྱིས་བརླབས་ནས་འགྲོར་རུང་ན་ཆེད་དུ་བྱ་བ་གང་ལ་དུས་ཅི་ཙམ་དུ་བྱིན་གྱིས་

རློབ་ཆོག་ཅེ་ན། ཆོས་དང་ལྡན་པའི་དོན་ནམ་ཆོས་དང་མི་འགལ་བའི་དོན་དུ་
མཚམས་ཀྱི་ཕྱི་རོལ་ཏུ་འགྲོ་ན་ཞག་གཅིག་གམ་གཉིས་ནས་ཞག་བདུན་ཚུན་ཆད་ཀྱིས་
དོན་དེ་འགྲུབ་པ་དེ་ཙམ་གྱི་དུས་མཚམས་ཀྱི་ནང་དུ་དགེ་སློང་གཅིག་གི་མདུན་དུ།
བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་ནང་མཚམས་དང་བཅས་
པའི་གནས་འདིར་སོགས་ཆོ་ག་ལན་གསུམ་བཟླས་ནས་བྱིན་གྱིས་བརླབ་པར་བྱའོ། །
འོ་ན་ཞག་གཅིག་མཚམས་ཀྱི་ཕྱི་རོལ་ཏུ་འགྲོ་བ་ལ་ཞག་གཅིག་བྱིན་གྱིས་བརླབས་
པས་ཆོག་གམ་ཞག་གཉིས་སུ་བྱིན་གྱིས་བརླབ་དགོས་ཤེ་ན། ཞག་གཅིག་བྱིན་གྱིས་
བརླབས་པས་ཆོག་པར་འདོད་པ་ཡོད་ཀྱང་། དོན་ལ་ཞག་གཉིས་བྱིན་གྱིས་བརླབ་
དགོས་ཏེ། འདུལ་འཛིན་གྲགས་པ་རྒྱལ་མཚན་གྱི་གཞི་གསུམ་གསལ་བྱེད་ལས།
མཚམས་ཀྱི་ཕྱི་རོལ་ཏུ་ཞག་གཅིག་སྡོད་པས་ཀྱང་གཉིས་ཀྱི་བྱིན་རླབས་ངེས་པར་བྱ་
དགོས་ཏེ། ཞག་བདུན་དུ་བྱིན་གྱིས་བརླབས་པས་ཀྱང་ཞག་བདུན་པའི་མཚན་མོ་མ་
འདས་ཚུན་ཆད་དུ་བསྡད་དུ་རུང་ལ། དེ་འདས་ནས་སྐྱ་རེངས་བརྒྱད་པ་ཤར་གྱི་བར་ལ་
བསྡད་དུ་མི་རུང་བའི་ཕྱིར་རོ། །དེ་རུང་ན་སྨན་ཞག་བདུན་པར་བྱིན་གྱིས་བརླབས་པ་
ཞག་བདུན་པའི་མཚན་མོ་འདས་ནས་བརྒྱད་པའི་སྐྱ་རེངས་ཤར་གྱི་བར་དུ་བྱིན་རླབས་
མ་ཉམས་པར་རང་ཉིད་ཟ་བའི་ཕྱིར་བཞག་ཀྱང་གསོག་འཇོག་གི་ལྟུང་བ་མི་བསྐྱེད་
པར་འགྱུར་རོ། །ཞེས་གསུངས་པ་ལྟར་ཡིན་པའི་ཕྱིར་རོ། །འོ་ན་མཚམས་ཀྱི་ཕྱི་རོལ་
ཏུ་ཞག་གཅིག་སྡོད་པས་ཞག་གཉིས་ཀྱི་བྱིན་རླབས་ངེས་པར་དགོས་ན། མདོ་རྩའི་རྒྱ་
ཆེར་འགྲེལ་དུ་ཞག་གཅིག་གི་བྱིན་རླབས་གསུངས་པ་དོན་མེད་དོ་ཞེ་ན། དེ་ནི་གོང་
སྨོས་ལྟར་ཉི་མ་དེ་ཉིད་ལ་མཚམས་ཀྱི་ཕྱི་རོལ་ནས་མཚམས་ནང་དུ་འོང་རྒྱུ་ཡིན་ཡང་
བྱིན་རླབས་དགོས་པས་དེའི་དབང་དུ་བྱས་པའོ། །དགེ་སློང་གི་བྱ་བ་ཆོས་དང་ལྡན་པ་
ནི་འདི་ལྟ་སྟེ། མཚམས་ཀྱི་ཕྱི་རོལ་ན་གནས་པའི་དགེ་སློང་གིས་མཚམས་ནང་ན་
གནས་པའི་དགེ་འདུན་ལ་ཀུན་དགའ་ར་བ་འབུལ་བ་དང་། གཙུག་ལག་ཁང་ཞལ་

བསྲོ་བ་སྟེ་དགའ་སྟོན་དང་རབ་ཏུ་གནས་པའི་ཆོ་ག་བྱ་བ་དང་། གནས་དང་མལ་ཆ་
ལ་སོགས་པ་དགེ་འདུན་ལ་འབུལ་བ་དང་། བསྟན་པ་དང་སེམས་ཅན་ལ་ཕན་པའི་
བསླབ་པ་བརྟན་པོ་བཅུའ་བ་དང་། མཆོད་རྟེན་བརྩིགས་ནས་ཞལ་བསྲོ་བའི་ཆོ་ག་བྱ་
བ་དང༌། མཆོད་རྟེན་གྱི་མཆོད་སྡོང་སྟེ་སྲོག་ཤིང་གཟུགས་པ་དང་། མཆོད་རྟེན་
སོགས་ལ་རྒྱལ་མཚན་བསྒྲེང་བ་དང་གདུག་གདགས་པ་ལ་སོགས་པ་དང༌། དཀོན་
མཆོག་གསུམ་ལ་མཆོད་པ་བྱ་བ་དང༌། མཆོད་རྟེན་སོགས་ལ་ཡུང་བ་དང་བབ་བླ་ལ་
སོགས་པའི་ཚོན་གྱིས་བྱུག་པ་དང༌། ཙན་དན་དང་གུར་ཀུམ་གྱི་བྱུག་པ་སྐུད་པ་དང༌།
མདོ་སྡེ་བཀླག་པའམ་བཀླག་པའི་ལུང་མནོད་པ་དང༌། བྱ་བ་ངན་པ་བྱས་པ་ལས་
འགྱོད་པའི་འགྱོད་པ་བསལ་བ་དང༌། སྡིག་པ་ཅན་གྱི་ལྟ་བའི་རྣམ་པ་སྤང་བ་དང་།
རྩོད་པ་འགའ་ཞིག་བྱུང་བ་ན་གང་མང་གི་ཚུལ་ཤིང་འབྲིམ་པའི་ཚེ་ཆོས་ཀྱི་ཕྱོགས་དང་
མཐུན་པར་སྒྲུབ་པ་དང་། སྔར་དགེ་འདུན་གྱིས་ནན་ཏུར་བྱས་པ་དེས་དགེ་འདུན་ལ་
བཟོད་པ་གསོལ་བ་དང༌། སྤོ་བ་དང་། ལ་སོགས་པས་བསྡུས་པ་གཞི་ནས་སྤོ་བ་དང་།
མགུ་བ་དང་གཞི་ནས་མགུ་བ་སྟེ་བཞི་བྱ་བ་དང་། ཡང་གཞི་ནས་བསླངས་ཏེ་སྤོ་བ་
དང༌། ཡང་གཞི་ནས་བསླངས་ཏེ་མགུ་བར་བྱ་བ་ནི་གཞི་སྤོ་གཞི་མགུ་གཉིས་ཀྱིས་
བསྡུས་སོ། །ལྷག་མའི་ལྟུང་བ་ལས་དབྱུང་བ་དང་། ནད་འདྲི་བ་ལ་སོགས་པས་ནད་
པ་དབུགས་དབྱུང་བ་དགུ་ལ་བྱིན་གྱིས་བརླབ་པར་བྱའོ་ཞེས་སྔ་མར་སྦྱར་ཏེ།
མཚམས་ཀྱི་ཕྱི་རོལ་ན་གནས་པའི་དགེ་སློང་གཞན་གྱི་ཆོས་དང་ལྡན་པའི་བྱ་བ་དེ་དག་
བསྒྲུབ་པའི་དོན་དུ་དབྱར་གྱི་མཚམས་ནང་ན་གནས་པའི་དགེ་སློང་གིས་དབྱར་བྱིན་
གྱིས་བརླབས་ཏེ་འགྲོ་བར་བྱའོ་ཞེས་ཊི་ཀ་དང་ལུང་ལས་གསུངས་སོ། །དགེ་སློང་མའི་
ཆོས་དང་ལྡན་པའི་དོན་ནི་སྔར་དགེ་སློང་གི་སྐབས་སུ་བསྟན་པ་དེ་དག་ཀྱང་ཡིན་ལ།
དེའི་སྟེང་དུ་མཚམས་ཀྱི་ཕྱི་རོལ་ན་གནས་པའི་དགེ་སློང་མའི་ལྕི་བའི་ཆོས་ལས་འདས་
ནས་ལྕི་བའི་ཆོས་ཀྱི་མགུ་བར་བྱ་བ་དགེ་འདུན་སྡེ་གཉིས་ལ་དབུལ་བ་སྟེ་མགུ་བ་

སྤྱད་པར་བྱ་དགོས་པ་ལ་ཡང་ངོ་ཞེས་དགེ་སློང་གིས་དབྱར་བྱིན་གྱིས་བརླབས་ཏེ་འགྲོ་
བར་བྱའོ་ཞེས་པའོ། །སྐབས་འདིར་རོང་པའི་ཕྲེང་ཊིཀ་ལས། ལྕི་བའི་ཆོས་ལས་འདས་
པའི་ལྟུང་བ་ཉིད་དང་ལྡན་པ་ཡིས། སྤོ་མགུ་སྤྱོད་ཟིན་པའི་མཇུག་ཐོག་ཏུ་དེ་ལས་
དབྱུང་བ་མངོན་པར་འདོད་པས་འགྲོ་བའོ། །ཞེས་དང༌། གུང་ཐང་བསྟན་སྒྲོན་གྱི་
འདུལ་སྡོམ་ལས། ཞག་འབྲེལ་ལྷག་མ་ལྕི་ཆོས་སྤོ་བ་སྤྱོད། །ཅེས་དང༌། ཀུན་བསོད་
གཞི་ཊིཀ་ལས། དགེ་སློང་མས་ལྕི་ཆོས་ཀྱི་ལྟུང་བ་བཅབས་ན་སྤོ་བའི་སྒོ་ནས་བཤག་
དགོས་ལ། ཞེས་ལྕི་ཆོས་ཀྱི་བཅབས་ཉེས་འདག་ཆེད་དུ་སྤོ་བ་སྤྱད་དགོས་པར་
གསུངས་ཡང་ལུང་དང་འགྲེལ་པ་ཚད་ལྡན་གཞན་ལས་གསུངས་པ་མ་མཐོང་བས་
དཔྱད་པར་བྱའོ། །མཚམས་ཀྱི་ཕྱི་རོལ་ན་གནས་པའི་དགེ་སློབ་མའི་བྱ་བ་ཆོས་ལྡན་
ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་ནོད་པ་དང༌། བསྙེན་པར་རྫོགས་
པར་བྱ་བ་ལ་ཡང་ངོ་ཞེས་དགེ་སློང་གིས་དབྱར་བྱིན་གྱིས་བརླབས་ཏེ་འགྲོ་བར་བྱའོ་
ཞེས་པའོ། །མཚམས་ཀྱི་ཕྱི་རོལ་ན་གནས་པའི་དགེ་ཚུལ་གྱི་བྱ་བ་ཆོས་ལྡན་བསྙེན་
པར་རྫོགས་པར་བྱ་བ་དེ་ལ་དགེ་སློང་གིས་དབྱར་བྱིན་གྱིས་བརླབས་ཏེ་འགྲོ་བར་བྱའོ། །
མཚམས་ཀྱི་ཕྱི་རོལ་ན་གནས་པའི་དགེ་ཚུལ་མའི་ཆོས་ལྡན་གྱི་བྱ་བ་བསླབ་པའི་སྡོམ་
པ་སྟེ་དགེ་སློབ་མའི་སྡོམ་པ་སྦྱིན་པ་ལ་དགེ་སློང་གིས་དབྱར་བྱིན་གྱིས་བརླབས་ཏེ་
འགྲོ་བར་བྱའོ། །མཚམས་ཀྱི་ཕྱི་རོལ་ན་གནས་པའི་ཁྱིམ་པ་དང་ཁྱིམ་པ་མོའི་བྱ་བ་
ཁྱེའུ་རྣམས་ཀྱི་དཔྲལ་བ་སྒྲས་ཁེབ་པ་གྱེན་དུ་བསལ་ནས་གསལ་བར་བྱ་བའི་ཕྱིར་
མགོ་དཀྲི་བ་སྟེ་སྐྱ་ཐོད་བཅིང་བ་དང༌། བུད་མེད་བུ་བཙས་པའི་མངལ་གྱི་དྲི་མ་བསལ་
བའི་ཕྱིརཾ་ཁྲུས་བྱས་ཏེ་བང་བསང་བ་དང༌། ཁྱེའུ་རྣམས་ཀྱི་སྐུ་ད་ཕན་ཆད་མི་འབྲེག་
པར་གཞག་ཅེས་སྐུ་བསྐྱེད་པ་དང༌། ཁྱེའུ་རྣམས་ཀྱི་དང་པོའི་སྐྲ་བྲེག་པ་དང༌། རྣ་ཆ་
གདུབ་ཀོར་གཞུག་པའི་ཕྱིར་རྣ་བའི་བུག་པ་བསྐྱེད་པ་སྟེ་དེ་དག་ལ་རྒྱ་གར་དུ་དགའ་
སྟོན་བྱེད་ཅིང་དེར་དགེ་སློང་སྤྱན་འདྲེན་པ་ན་དགེ་སློང་གིས་དབྱར་བྱིན་གྱིས་བརླབས་

ཏེ་འགྲོ་བར་བྱའོ། །མཚམས་ཀྱི་ཕྱི་རོལ་ན་གནས་པའི་བསྙེན་པར་མ་རྫོགས་པ་དགེ་
སློབ་མ་དང་དགེ་ཚུལ་ཕ་མ་དང་ཁྱིམ་པ་ཕོ་མོ་རྣམས་ཀྱི་བྱ་བ་ཆོས་ལྡན་གཞན་ཡང་
སྔར་དགེ་སློང་གི་སྐབས་སུ་དགེ་འདུན་ལྷག་མའི་སྐབས་ཀྱི་སྤོ་བ་ལ་སོགས་པ་བཞི་བྱ་
བ་དང་དབྱུང་བ་མ་གཏོགས་པ་ཀུན་དགའ་ར་བ་ཞེས་པ་ནས་ནད་པ་དབུགས་དབྱུང་
བ་དག་ལའོ་ཞེས་པའི་བར་སྔ་མ་དག་ལ་ཡང་ངོ་སྟེ་དེ་དག་གི་ཆེད་དུ་དགེ་སློང་གིས་
དབྱར་བྱིན་གྱིས་བརླབས་ཏེ་འགྲོ་བར་བྱའོ། །འོ་ན་ཁྱིམ་པ་དང་ཁྱིམ་པ་མོས་ཀྱང་
བཟོད་པ་གསོལ་བ་ཡོད་དམ་ཞེ་ན། ཡོད་དེ། ཁྱིམ་པ་དང་ཁྱིམ་པ་མོས་བཟོད་པ་
གསོལ་བ་ནི་སྔར་ཁྱིམ་པ་དེ་དག་ལ་དགེ་འདུན་གྱིས་ལྷུང་བཟེད་ཁ་སྦུབ་པ་ཕྱིར་ཁུ་
བསྲང་བར་གསོལ་བའོ། །གཉིས་པ་ནི། ཟས་དང་སྨན་དང་གཡོག་དག་མེད་ལ་དེ་
དག་མེད་པར་འཚོ་མི་ནུས་ན་དེ་ལས་འདའ་བར་བྱའོ། །དགེ་སྦྱོང་གི་ཚུལ་དང་སྲོག་
དང་ཚངས་པར་སྤྱོད་པའི་བར་ཆད་ཡོད་ན་ཡང་ངོ་། །དགེ་འདུན་དབྱེ་བའི་ཕྱིར་རྟུལ་བ་
རྗེས་སུ་མི་མཐུན་པའི་སེམས་སྐྱེད་པ་དང་སྡིག་པ་ཅན་གྱི་ཚིག་རྗོད་པ་དག་བྱུང་ནའོ། །
དེ་ཞི་བར་བྱ་བའི་ཕྱིར་མཐུ་ཡོད་པ་ལྟ་ན་མི་འགྲོ་བར་མི་བྱའོ། །སོང་ན་མི་འདའ་བར་
མི་བྱའོ། །ཞེས་གསུངས་ཏེ། གནས་པར་ཁས་བླངས་པའི་གནས་དེར་ཕྱིས་ཟས་དང་
སྨན་དང་ནད་གཡོག་དག་མེད་ལ། དེ་དག་མེད་པར་སྲོག་འཚོ་མི་ནུས་ན་དབྱར་
གནས་པ་ཁས་བླངས་པ་དེ་ལས་འདའ་བར་བྱའོ། །དེ་ཡང་ལུང་གཞི་ལས། དེ་ལྟ་བུའི་
རྐྱེན་བྱས་ཏེ། གནས་དེ་ནས་སོང་བ་ལས་དབྱར་རལ་ན་ལྟུང་བ་མེད་དོ། །ཞེས་
གསུངས་ཤིང༌། ལྟུང་བ་མེད་པ་དེར་མ་ཟད་དགོས་པ་ཡང་ཡོད་དོ། །འོན་ཀྱང་རྩ་བ་
དང་འབྲས་བུ་ལ་སོགས་པས་འཚོ་ནུས་ན་ནི་བར་ཆད་གཞན་མེད་ན་གནས་དགོས་
པར་གསུངས་ཏེ། ཊཱི་ཀ་ལས། གལ་ཏེ་རྩ་བ་དང་འབྲས་བུ་ལ་སོགས་པས་འཚོ་བར་
ནུས་ན་ནི་དེའི་ཚེ་གནས་པར་བྱའོ། །ཞེས་སོ། །གནས་པར་ཁས་བླངས་པའི་དབྱར་གྱི་
ནང་དེར་དགེ་སྦྱོང་གི་ཚུལ་ཏེ་ཟག་མེད་ཀྱི་ལམ་རྒྱུད་ལ་སྐྱེ་བའི་བར་ཆད་དང་སྲོག་

དང་ཚངས་པར་སྤྱོད་པའི་བར་ཆད་ཡོད་ན་ཡང་ངོ་ཞེས་དབྱར་ཁས་བླངས་པ་དེ་ལས་
འདའ་བར་བྱའོ་ཞེས་པ་སྟེ། དབྱར་རལ་ཡང་ཉེས་པ་མེད་ལ་དགེ་སྦྱོང་གི་ཚུལ་ལ་
སོགས་པའི་བར་ཆད་བཟློག་པའི་དགོས་པ་ཡོད་པའི་ཕྱིར་རོ། །བདག་ཉིད་གནས་
དེར་དབྱར་གནས་པ་ན་འགའ་ཞིག་གིས་དགེ་འདུན་དབྱེ་བའི་ཕྱིར་རྟུལ་བ་སྟེ་རྩོལ་བ་
ཨེ་མའོ་དགེ་འདུན་དབྱེ་བར་བྱའོ་སྙམ་པ་ལྟ་བུ་རྗེས་སུ་མི་མཐུན་པའི་སེམས་སྐྱེད་པ་
དང་སྡིག་པ་ཅན་གྱི་ཚིག་རྗོད་པ་དག་བྱུང་ན་དེའི་ཚེ་མྱུར་བ་ཁོ་ནར་དབྱར་གནས་པ་
དེ་དྲལ་ཏེ་རང་ཉིད་གུད་དུ་འགྲོ་བར་བྱའོ། །དབྱར་རལ་ཡང་ཉེས་པ་མེད་ལ་རང་རྒྱུད་
ལ་ཕྱིན་ཅི་ལོག་གི་བློ་མི་སྐྱེ་བ་ལ་སོགས་པའི་དགོས་པ་ཡོད་པའི་ཕྱིར་རོ། །མཚམས་
གཞན་ན་དགེ་འདུན་དབྱེ་བའི་ཕྱིར་རྟུལ་བ་ཡོད་པ་དེ་ཞི་བར་བྱ་བའི་ཕྱིར་རང་ལ་ནུས་
པའི་མཐུ་ཡོད་པ་ལྟ་ན་དབྱར་བྱིན་གྱིས་བརླབས་ཏེ་དེར་མི་འགྲོ་བར་མི་བྱའོ། །མ་
སོང་ན་འོགལ་ཚབསཾ་ཅན་དུ་འགྱུར་རོ་ཞེས་ལུང་ལས་སོ། །དེར་སོང་བ་ན་ཞག་བདུན་
ཚུན་ཆད་མ་ཞི་ལ་ད་དུང་གནས་དགོས་ན་བྱིན་གྱིས་བརླབས་པའི་དུས་དེ་ལས་མི་
འདའ་བར་མི་བྱའོ། །ཞག་བདུན་འདས་ཏེ་དབྱར་རལ་ན་ལྟུང་བ་མེད་དོ་ཞེས་ལུང་
ལས་གསུངས་ཤིང་དགོས་པ་ཡང་ཆེར་མཐོང་བའི་ཕྱིར་རོ། །གསུམ་པ་ནི། དམ་བཅས་
ན་དབྱར་གནས་པ་དང་གནས་སུ་མི་འབྲེལ་བར་མི་བྱའོ། །གསོ་སྦྱོང་གཅིག་པ་ཉིད་ཀྱི་
གནས་གཉིས་སུ་ནི་དེ་འབྱུང་བ་མེད་དོ། །རྙེད་པ་གཅིག་པ་ཉིད་ལ་ནི་ཡོད་དོ། །ཞེས་
གསུངས་ཏེ། དབྱར་གནས་པར་ཁས་ལེན་པའི་སྔ་རོལ་ཏུ་གནས་འདིར་དབྱར་གནས་
པར་བྱའོ་སྙམ་དུ་དམ་བཅས་ན་དེའི་འོག་ཏུ་ཕྱིས་དབྱར་གནས་པར་ཁས་ལེན་ཅིང་
གནས་པ་དང༌། སྔར་དམ་བཅས་པའི་གནས་སུ་མི་འབྲེལ་བར་མི་བྱའོ། །གནས་
འདིར་དབྱར་གནས་པར་བྱའོ་ཞེས་དབྱར་ཁས་ལེན་པའི་སྔ་རོལ་ཏུ་དམ་བཅས་ནས།
ཕྱིས་བར་ཆད་མེད་པར་གཞན་དུ་དབྱར་གནས་པར་ཁས་ལེན་ན་ཉེས་བྱས་སུ་འགྱུར་
བར་ཊི་ཀ་ལས་གསུངས་སོ། །ལས་ཀྱི་མཚམས་སམ་རང་བཞིན་གྱི་མཚམས་གཅིག་

གི་ནང་ན་གཙུག་ལག་ཁང་གཉིས་ཡོད་པ་ལྟ་བུ་གསོ་སྦྱོང་གཅིག་པ་ཉིད་ཀྱི་གནས་
གཉིས་སུ་ནི་ཅིག་ཤོས་སུ་གནས་པར་དམ་བཅས་ནས་ཅིག་ཤོས་སུ་གནས་པོར་ཁས་
བླངས་ཀྱང་དམ་བཅའ་དང་གནས་སུ་མ་འབྲེལ་བའི་ཉེས་པ་དེ་འབྱུང་བ་མེད་དོ། །
གསོ་སྦྱོང་ཐ་དད་པ་དང་རྙེད་པ་ཐུན་མོང་བའི་ལས་བྱའོ་ཞེས་པ་ལྟར་གསོ་སྦྱོང་ཐ་དད་
ཅིང་རྙེད་པ་གཅིག་པ་ཉིད་ལ་ནི་ཅིག་ཤོས་སུ་གནས་པར་དམ་བཅས་ནས་ཅིག་ཤོས་
སུ་གནས་པར་ཁས་ལེན་ན་དམ་བཅའ་དང་གནས་སུ་མ་འབྲེལ་བའི་ཉེས་པ་དེ་འབྱུང་
བ་ཡོད་དོ། །དེ་བཞིན་དུ་བྱ་ཊིཀ་ལས། འདིར་གནས་པར་ཁས་བླང་ངོ་སྙམ་དུ་ཡིད་
ཀྱིས་དམ་བཅས་ནས་གཞན་དུ་གནས་པའི་བསམ་པ་སྐྱེས་ན། གཞན་དུ་དངོས་སུ་
ཁས་མ་བླངས་ཀྱང་དམ་བཅའ་ཉམས་པའི་ཉེས་པར་འགྱུར་རོ། །ཞེས་གསུངས་སོ། །
གཞིར་གཏོགས་པ་དབྱར་གྱི་གཞིའོ། །གཉིས་པ་གླེང་གཞི་ལ་སོགས་པའི་སྐབས་ལ་
གསུམ། གང་ཟག་གང་གིས་བྱ་བ་དོགས་གཅོད་དང་བཅས་པ་དང་། གནས་ཀྱི་སྤྲོས་
པ་དང་། དམ་ཚིག་བསྲུང་བའི་སྤྲོས་པའོ། །དང་པོ་ནི། སྡེ་པ་ལྔ་ཆར་གྱིས་ཀྱང་གནས་
པར་ཁས་བླང་བར་བྱ་བ་ཉིད་ཡིན་ནོ། །དགེ་ཚུལ་དག་འབའ་ཞིག་གིས་མ་ཡིན་ནོ། །
ལོ་མ་ཚང་བ་དག་གིས་ཀྱང་ངོ་། །དེ་དག་ལ་ཁས་བླངས་པ་མི་ཆགས་པ་ཉིད་ནི་མ་ཡིན་
ནོ། །གནས་མལ་མི་མནོད་པར་བྱ་བ་ཉིད་མ་ཡིན་ནོ། །སྟོབ་པ་མེད་ཀྱང་མ་ཡིན་ནོ། །
མ་བསྐོས་པར་བསྟབ་པར་མི་བྱའོ། །ཞེས་གསུངས་ཏེ། དགེ་སློང་ཕ་མས་གནས་པར་
ཁས་བླངས་པར་མ་ཟད་དགེ་སློབ་མ་དང་དགེ་ཚུལ་ཕ་མ་དང་བཅས་རབ་ཏུ་བྱུང་བ་སྡེ་
པ་ལྔ་ཆར་སྡོམ་པ་གསོ་བ་ལ་ཞུགས་པ་ཡན་གྱིས་ཀྱང་གནས་པར་ཁས་བླང་བར་བྱ་
བུ་ཉིད་ཡིན་ནོ། །དེར་མ་ཟད་བར་མ་རབ་བྱུང་དག་གིས་དབྱར་ཁས་བླང་དགོས་སོ། །
གཞན་ཡང་དགེ་ཚུལ་ཕ་མ་དང་དགེ་སློང་ཕ་མའི་སྡོམ་པ་བླངས་ཀྱང་མ་ཆགས་པའི་
བར་མ་ཐམས་ཅད་ཀྱིས་དབྱར་གནས་པར་ཁས་བླང་དགོས་པར་གསུངས་ཏེ། མ་སྐྱེས་
པ་ལྟུང་བ་ལ་སྦྱོར་བའི་ཉེས་བྱས་དགག་དགོས་པའི་ཕྱིར་རོ། །དེའི་ཕྱིར་མ་ཆགས་པ་

དང་བར་མ་རབ་བྱུང་རྣམས་ཀྱིས་ཀྱང་དགེ་འདུན་པའི་གནས་མལ་དང་བཟའ་བཏུང་
སོགས་ལ་ལོངས་སྤྱད་ཆོག་པ་འདྲའོ། །འོ་ན་བསྙེན་པར་རྫོགས་པ་མེད་པར་ཡང་ཁས་
བླང་ཏུ་རུང་ངམ་ཞེ་ན། དགེ་ཚུལ་དག་འབའ་ཞིག་གིས་དབྱར་གནས་པར་ཁས་བླང་
བར་བྱ་བ་ཉིད་མ་ཡིན་ནོ། །དགེ་སློབ་མ་དང་དགེ་ཚུལ་མ་འབའ་ཞིག་གིས་ཀྱང་ཁས་
བླང་བར་བྱ་བ་ཉིད་མ་ཡིན་ནོ། །བསྙེན་པར་རྫོགས་སུ་ཟིན་ཀྱང་དགེ་སློང་བསྙེན་པར་
རྫོགས་ནས་ལོ་བཅུ་མ་ལོན་པའམ་དགེ་སློང་མ་བསྙེན་པར་རྫོགས་ནས་ལོ་བཅུ་གཉིས་
མ་ལོན་པ་སྟེ་མི་གནས་པར་འདུག་པའི་ལོ་མ་ཚང་བ་འབའ་ཞིག་ཡིན་ན་དེ་དག་གིས་
ཀྱང་ངོ་ཞེས་དབྱར་གནས་པར་ཁས་བླང་བར་བྱ་བ་ཉིད་མ་ཡིན་ནོ་ཞེས་པའོ། །བརྟན་
པའི་ཡན་ལག་ཚང་ཡང་མཁས་པའི་ཡན་ལག་ལྔ་ཕྲུག་མ་ཚང་བ་འབའ་ཞིག་གིས་ཀྱང་
དབྱར་གནས་པར་ཁས་བླང་བར་བྱ་བ་ཉིད་མ་ཡིན་ནོ་ཞེས་ཀྱང་བསྟན་པའོ། །རབ་
བྱུང་བསྙེན་པར་མ་རྫོགས་པ་འབའ་ཞིག་པ་དང་མི་གནས་པར་འདུག་པའི་ཡན་ལག་
མ་ཚང་བ་འབའ་ཞིག་པ་དེ་དག་ལ་ཁས་བླངས་པ་མི་ཆགས་པ་ཉིད་ནི་མ་ཡིན་ནོ། །
ཊི་ཀ་ལས། གནས་པར་ཁས་བླངས་པ་ཉིད་ནི་ཆགས་མོད་ཀྱི། འོན་ཀྱང་གནས་མེད་
པའི་ཕྱིར་དང་། བྱ་བ་དང་བྱ་བ་མ་ཡིན་པ་ཡོངས་སུ་ཤེས་པ་མེད་པའི་ཕྱིར་གནས་པར་
ཁས་བླང་བ་བཀག་གོ །ཞེས་སོ། །དེས་ན་རབ་བྱུང་བསྙེན་པར་མ་རྫོགས་པ་འབའ་
ཞིག་དང་མི་གནས་པར་འདུག་པའི་ཡན་ལག་མ་ཚང་བ་འབའ་ཞིག་ཡིན་ན། དབྱར་
བྱིན་གྱིས་བརླབ་དགོས་པ་ཡིན་ཏེ། དེ་དག་གི་ཚེ་ཁས་བླངས་ན་ཉེས་བྱས་དང་། བྱིན་
རླབས་སོགས་མ་བྱས་པར་བསྡད་ན་ཉེས་བྱས་ཡིན་པའི་ཕྱིར་རོ། །རབ་བྱུང་བསྙེན་
པར་མ་རྫོགས་པ་འབའ་ཞིག་པ་དང་མི་གནས་པར་འདུག་པའི་ཡན་ལག་མ་ཚང་བ་
འབའ་ཞིག་པ་དེ་དག་གིས་དབྱར་གནས་པར་ཁས་བླངས་ན་དགེ་འདུན་གྱི་གནས་
མལ་མི་མནོད་པར་ཏེ་མི་བླང་བར་བྱ་བ་ཉིད་མ་ཡིན་ནོ། །དེའི་གནས་སྐབས་སམ་
གཞན་དུ་གནས་མལ་སྟོབ་པར་བསྐོས་པ་མེད་ཀྱང་གནས་མལ་མི་མནོད་པར་བྱ་བ་

ཉིད་མ་ཡིན་ནོ། །དགེ་འདུན་གྱི་གནས་མལ་སྟོབ་པར་མ་བསྐོས་པར་མ་བསྐོས་པའི་
གང་ཟག་གིས་རབ་བྱུང་སུ་ལ་ཡང་གནས་མལ་བསྟབ་པར་མི་བྱའོ། །གཉིས་པ་ནི།
འགྱོད་པ་ལ་སོགས་པས་སྡེ་སྣོད་འཛིན་པ་དང་འཐབ་ཀྲོལ་བྱེད་པ་ཡོད་པ་དང་མེད་པ་
དག་མ་བསྡུས་པ་ཉིད་མ་ཡིན་ནོ། །གནས་པར་ཁས་མ་བླངས་པས་གནས་མི་གཏོང་ན་
གནས་པ་ཉིད་ཡིན་ནོ། །ནམ་མཁའ་ལ་གནས་པར་ཁས་བླངས་པ་མི་ཆགས་སོ། །གྲུ་
ལ་ནང་དུ་འབུམ་པ་ཉིད་དུ་ཤེས་ན་མི་ཆགས་ཏེ་ས་ལ་ཕྱིན་པ་དང་ས་ལ་གནས་པ་
བརྟན་པོ་དང་འབྲེལ་བ་ནི་མ་གཏོགས་སོ། །ཞེས་གསུངས་ཏེ། གོང་དུ་ལུང་གཞིའི་
སྐབས་སུ་འགྱོད་པ་ལ་སོགས་པ་མ་སྐྱེས་པ་མི་སྐྱེད་པ་ཉིད་དང་། སྐྱེས་པ་སེལ་བ་ཉིད་
ཅེས་སྨོས་པས་ནི་ལུང་ཞུ་བར་སྡེ་སྣོད་འཛིན་པ་ཡོད་པ་དང་འཐབ་ཀྲོལ་བྱེད་པ་མེད་
པ་དག་ཏུ་དབྱར་གནས་པར་ཁས་བླང་བར་གསུངས་པ་མ་བསྡུས་པ་ཉིད་མ་ཡིན་ཏེ།
དེ་ཡང་འགྱོད་པ་ལ་སོགས་པ་སེལ་བ་ཉིད་ཅེས་སྨོས་པས་ནི་སྡེ་སྣོད་འཛིན་པ་ཡོད་པ་
ཉིད་བསྡུས་པ་དང་། འགྱོད་པ་ལ་སོགས་པ་མི་སྐྱེད་ཅེས་སྨོས་པས་ནི་འཐབ་ཀྲོལ་བྱེད་
པ་མེད་པ་བསྡུས་པ་སྟེ། དེ་དག་མ་བསྡུས་པ་ཉིད་མ་ཡིན་ནོ། །དེ་ལྟར་བསྡུས་པའི་རྒྱུ་
མཚན་ཡང་ཤེར་འབྱུང་གི་འགྲེལ་པ་ལས། སྡེ་སྣོད་འཛིན་པ་མེད་ན་ཐེ་ཚོམ་སེལ་བ་ལ་
སོགས་པ་ནུས་མི་སྲིད་པ་དང་། འཐབ་ཀྲོལ་ཅན་ཡོད་ན་སྡུག་བསྔལ་ཞིང་ཡིད་ལ་
ཆགས་པ་གདོན་མི་ཟ་བར་འབྱུང་བའི་ཕྱིར་རོ། །ཞེས་གསུངས་སོ། །དབྱར་གནས་པ་
ཆོ་གས་ཁས་བླངས་པ་ངེས་པར་དགོས་སམ་ཞེ་ན། ཆོ་ག་བརྗོད་ནས་དབྱར་གནས་
པར་ཁས་མ་བླངས་ཀྱང་ཡིད་ཀྱིས་དབྱར་གནས་པར་དམ་བཅས་པས་ཟླ་བ་གསུམ་དུ་
གནས་མི་གཏོང་ན་དབྱར་གནས་པ་ཉིད་ཡིན་ནོ། །ཞུ་བ་ལས། བཅོམ་ལྡན་འདས་
ཀྱིས་ཡང་དགེ་སློང་གི་མདུན་དུ་དབྱར་ཚུལ་དུ་ཞུགས་ཤིག་ཅེས་གསུངས་ན། བཙུན་པ་
དགེ་སློང་གིས་དགེ་སློང་མ་མཆིས་ནས་སེམས་བསྐྱེད་དེ་དབྱར་ཚུལ་དུ་ཞུགས་ན་
དབྱར་ཚུལ་དུ་ཞུགས་པ་ཞེས་བགྱིའམ། ཨུ་པཱ་ལི་ཚུལ་དུ་ཞུགས་པ་ཞེས་བྱ་སྟེ། དགེ་

སློང་ཡོད་བཞིན་ན་ནི་འདས་པ་དང་བཅས་པའོ་ཞེས་གསུངས་སོ། །དེ་ཡང་རང་གཅིག་
པུ་ཕུག་པ་སོགས་སུ་རྒྱུན་པར་གནས་ཚེ་དགེ་སློང་གིས་ཡིད་ཀྱིས་དབྱར་ཟླ་བ་གསུམ་
འདི་ཉིད་དུ་གནས་པར་བྱའོ་ཞེས་དམ་བཅས་ན་དབྱར་གནས་པའི་ཕན་ཡོན་འཐོབ་ལ།
གསོ་སྦྱོང་དང་དགག་དབྱེ་བྱིན་གྱིས་བརླབ་པར་བྱའོ། །གལ་ཏེ་མཚམས་ཀྱི་ཕྱི་རོལ་ཏུ་
འགྲོ་དགོས་པ་བྱུང་ན་དབྱར་བྱིན་གྱིས་བརླབས་ནས་འགྲོ་བར་བྱའོ། །དེ་ལྟར་ན་གོང་
དུ། གང་ན་དགེ་སློང་མེད་པ་ཉིད་དང་ཞེས་དགེ་སློང་མེད་པའི་གནས་སུ་དབྱར་ཁས་
བླང་མི་རུང་བར་གསུངས་པ་དང་མི་འགལ་ལམ་ཞེ་ན། དེ་ནི་ལོངས་སྤྱོད་སོགས་ཀྱི་
བར་ཆད་དུ་འགྱུར་བས་དགག་པ་ཡིན་ཡང་རྒྱུན་ལྡན་རང་གཅིག་པུར་ཕུག་པ་སོགས་
སུ་བསྡད་ཡོད་ན་དབྱར་གནས་པར་དམ་བཅས་པ་ལ་ལྷག་པར་དགག་བྱ་དེ་མེད་པའི་
ཕྱིར་སྐྱོན་མེད་དོ། །ནམ་མཁའ་ལ་དབྱར་གནས་པར་ཁས་བླངས་པ་མི་ཆགས་སོ། །
གྲུ་ནང་དུ་དབྱར་གནས་པར་ཁས་ལེན་པ་ལ་དབྱར་གྱི་ནང་དུ་གྲུ་ཆུ་ལ་འབྱམ་པ་ཉིད་
དུ་ཤེས་ན་དབྱར་གནས་པར་ཁས་བླངས་པ་མི་ཆགས་ཏེ། འོན་ཀྱང་གྲུ་སྐམ་ས་ལ་
ཕྱིན་པ་དང་། གྲུ་ཆུ་ལ་གནས་ཀྱང་སྐམ་ས་ལ་གནས་པའི་ཕུར་བ་ལ་སོགས་པ་བརྟན་
པོ་དང་འབྲེལ་བ་ནི་དབྱར་གནས་པར་ཁས་བླངས་པ་མི་ཆགས་པ་ལ་མ་གཏོགས་སོ། །
འགྲེལ་ཆུང་ལས། ཉིན་པར་(སྐམ་ས་ལ་གནས་པའི་ཕུར་བ་ལ་བཏགས་པའི་}ཉག་ཐག་བཀྲོལ་ནས་ཡན་
མན་དུ་དྲངས་ཏེ་ནངས་པར་སྐྱ་རེངས་མ་བྱུང་བར་ཉག་ཐག་སླར་བཏགས་པ་ནི་ཚུལ་
དུ་ཞུགས་ཀྱང་ཚུལ་ཞིག་པར་མི་འགྱུར་རོ། །ཞེས་སོ། །གསུམ་པ་ནི། དེའི་ལྟ་བ་ལ་
མངོན་པར་ཞེན་ནས་ཆོས་མ་ཡིན་པའི་ཕྱོགས་སུ་སོང་ན་སྐྱ་རེངས་ཤར་ན་འཇིག་གོ །
ཐེ་ཚོམ་ཟ་བ་ཉིད་ལ་ནི་མི་འཇིག་གོ །མཐའི་ཞག་དྲུག་ལ་བྱིན་གྱིས་རློབ་པ་མི་ཆགས་
སོ། །བྱ་བ་མེད་པར་ཤེས་ནས་ཕྱིར་མི་ལྡོག་པར་གནས་པ་དག་ལ་ནི་འཇིག་གོ །འདི་ལ་
མཐར་ཐུག་པའི་མཐའ་ནི་ཞག་བདུན་ཉིད་དོ། །གནང་བ་མ་ཐོབ་པའི་མཐའ་དེ་ཡིན་ནོ། །
གཞན་གྱི་ཞག་བཞི་བཅུའོ། །དེ་སྦྱིན་ནོ། །དེ་ལས་ལྷག་པར་ཕྱི་རོལ་ཏུ་གནས་པར་མི་

བྱ་བ་ཉིད་དོ། །དེ་ནི་སྡེ་པ་ལྔ་པོ་དག་གི་ཡང་ཡིན་ནོ། །དེ་ནི་མཚམས་ཀྱི་ནང་དུ་ཆགས་
སོ། །དགེ་སློང་གི་མདུན་དུའོ། །མུ་སྟེགས་ཅན་གྱི་ལྟ་བ་དང་དབྲལ་བའི་ཕྱིར་དང་ཉེ་
དུའི་བྱ་བ་དང་བདག་ཉིད་ཀྱི་ལུང་དང་རྟོགས་པ་ལ་ནེམ་ནུར་ཟ་བ་བསལ་བའི་ཕྱིར་འགྲོ་
བ་ལ་དེ་བྱ་བ་ནི་མ་བསྡུས་པ་ཉིད་དུ་དོགས་པར་མི་བྱའོ། །གནས་པར་ཁས་བླངས་པ་
ཉིད་ལ་གནས་པ་སྤང་བར་མི་བྱ་བ་ཉིད་དོ། །གནས་པ་ནི་དཔེ་ཡིན་ནོ། །ཞེས་གསུངས་
ཏེ། དགེ་འདུན་བྱེ་བ་ན་ཆོས་མ་ཡིན་པའི་ཕྱོགས་དེའི་ལྟ་བ་ལ་མངོན་པར་ཞེན་ནས་
ཆོས་མ་ཡིན་པའི་ཕྱོགས་སུ་སོང་ན་སྐྱ་རེངས་ཤར་ནཱ་དབྱར་གནས་པར་ཁས་བླངས་
པ་དེ་འཇིག་གོ །བདག་གིས་དབྱར་གནས་པར་ཁས་བླངས་སམ་མ་བླངས་སྙམ་དུ་ཐེ་
ཚོམ་ཟ་བ་ཉིད་ལ་ནི་དབྱར་གནས་པར་ཁས་བླངས་པ་མི་འཇིག་གོ །དེས་བསྐྱར་ནས་
ཁས་བླང་དུ་རུང་སྟེ། ཞུ་བ་ལས། ཐེ་ཚོམ་དང་དོགས་པ་བསལ་མ་ནུས་ན་དེས་སླར་
ཡང་དབྱར་ཚུལ་དུ་འཇུག་པར་བགྱིའམ། ཨུ་པཱ་ལི་ཚུལ་དུ་འཇུག་པར་བྱའོ་ཞེས་
གསུངས་པའི་ཕྱིར་རོ། །དབྱར་ཟླ་བ་གསུམ་གྱི་མཐའི་ཞག་དྲུག་ལུས་པ་ལ་ཕྱི་རོལ་ཏུ་
འགྲོ་བའི་ཕྱིར་བྱིན་གྱིས་རློབ་པ་མི་ཆགས་སོ། །དུས་ཧ་ཅང་ཐུང་ངུ་ལུས་པའི་ཕྱིར་རོ་
ཞེས་ཊཱི་ཀ་ལས་སོ། །ཐམས་ཅད་དུ་བྱིན་གྱིས་བརླབས་པའི་དུས་དེ་སྲིད་དུ་ཕྱི་རོལ་
དེར་གནས་སུ་རུང་ངམ་ཞེ་ན། མཚམས་ཀྱི་ཕྱི་རོལ་ཏུ་འགྲོ་བར་ཞག་བདུན་ལྟ་བུར་
བྱིན་གྱིས་བརླབས་ཏེ་སོང་བ་ན་སོང་བའི་ཉི་མ་དེ་ཉིད་ཀྱི་མོད་ལ་དོན་དེ་གྲུབ་པའམ་
གཞན་གྱིས་བསྒྲུབས་ཟིན་ནམ་སྒྲུབ་མི་དགོས་པའི་སྐབས་རྙེད་དེ་རང་ལ་བྱ་བ་མེད་
པར་ཤེས་ནས་ཕྱིར་ལྡོག་པར་ནུས་བཞིན་དུ་ཕྱིར་མི་ལྡོག་པར་མཚམས་ཀྱི་ཕྱི་རོལ་
དེར་སྐྱ་རེངས་ཤར་གྱི་བར་དུ་གནས་པ་དག་ལ་ནི་སྔར་བྱིན་གྱིས་བརླབས་ཀྱང་གནས་
པར་ཁས་བླངས་པ་དེ་འཇིག་གོ །གལ་ཏེ་ཉིན་དེར་ཕྱིར་མི་ཐོན་ནའང་ཕྱིར་ལོག་པའི་
སྦྱོར་བ་མ་བརྩམས་པར་ཞག་འདས་ན་དབྱར་རལ་བར་འགྱུར་ཞེས་འདུལ་འཛིན་
མཁས་པ་དུ་མས་གསུངས་ཕྱིར་གནས་གཞན་དེར་མི་སྡོད་པར་ལམ་དུ་ཞུགས་དགོས་

སོ། །གཞན་ཡང་ཞག་གྲངས་ཀྱི་འཕེན་པ་ཟད་པ་དང༌། བྱ་བ་ཆོས་མི་ལྡན་དུ་ཤེས་པ་
དང༌། རྟེན་ཞིང་མ་ཡིན་པར་གྱུར་པ་རྣམས་ཀྱིས་ཀྱང་བྱིན་རླབས་ཞིག་སྟེ་དབྱར་རལ་
བའི་ཉེས་པ་འབྱུང་ངོ༌། །བྱིན་གྱིས་བརླབ་པ་འདི་ལུ་ཞག་གྲངས་ཀྱི་མཐར་ཐུག་པའི་
ཡ་མཐའ་ནི་ཞག་བདུན་ཉིད་དོ། །ཐམས་ཅད་ཀྱི་མཐའ་ཞག་བདུན་ཡིན་ནམ་ཞེ་ན།
ཞག་བཞི་བཅུའི་གནང་བ་མ་ཐོབ་པའི་ཞག་གྲངས་ཀྱི་ཡ་མཐའ་ཞག་བདུན་པོ་དེ་ཡིན་
ནོ། །གནང་བ་མ་ཐོབ་པ་ལས་གཞན་གནང་བ་ཐོབ་ནས་བྱིན་གྱིས་བརླབ་ཆོག་པའི་
ཞག་གྲངས་གང་ཡིན་གྱི་ཡ་མཐའ་ནི་ཞག་བཞི་བཅུའོ། །དེ་ཡང་ཞག་བདུན་གྱིས་མི་
འགྲུབ་པའི་དགེ་འདུན་ལ་སོགས་པའི་བྱ་བ་ཆོས་ལྡན་གྱི་ཆེད་དུ་འགྲོ་བ་ལ། དགེ་
འདུན་གྱི་ཆེད་ཡིན་ན་སྤྲོ་བ་དྲི་བ་སྔོན་དུ་བཏང་ཞིང་། གལ་ཏེ་རང་དོན་ཡིན་ན་དྲི་མི་
དགོས་ལ། དེ་ནས་གསོལ་བ་ལན་གསུམ་བཏབ་པ་སྔོན་དུ་སོང་ནས་ཞག་བཞི་བཅུ་
བྱིན་གྱིས་རློབ་པའི་གནང་བ་དེ་གསོལ་གཉིས་ཀྱི་ལས་ཀྱིས་སྦྱིན་ནོ། །རང་གིས་དབྱར་
འདྲལ་བ་སྤང་དགོས་པས་དགེ་འདུན་གྱི་ཆེད་ཡིན་ཡང་གསོལ་བ་བཏབ་པ་སྔོན་དུ་
འགྲོ་དགོས་སོ། །ཞག་བཞི་བཅུ་ཞེས་པའང་ཡ་མཐའི་ཚད་ཀྱིས་མཚོན་པ་སྟེ། ལུང་ཞུ་
བ་ལས། ཞག་བཞི་བཅུ་བསྐོ་བར་བྱའོ་ཞེས་གསུངས་ན། ཞག་སུམ་ཅུ་རྩ་དགུའམ་
སུམ་ཅུའམ་ཉེར་དགུའམ་ཉི་ཤུར་བསྐོ་བར་རུང་ངམ། ཨུ་པཱ་ལི་རུང་ངོ་ཞེས་གསུངས་
པས་སོ། །དེས་ན་ཞག་བརྒྱད་ནས་བཞི་བཅུའི་བར་ཅི་ཙམ་དགོས་པ་དེ་ཙམ་གྱི་ཞག་
གྲངས་སྨོས་ཏེ། སྤྲོ་བ་འདྲི་བ་ལ་སོགས་པ་རྣམས་བྱའོ། །དེ་ལྟར་ཞག་བཞི་བཅུ་མན་
ཆད་བྱིན་རླབས་བྱེད་པའི་གནང་བ་ཐོབ་སྟེ། དེ་ནས་བྱིན་རླབས་དངོས་ནི་མཚམས་ཀྱི་
ཕྱི་རོལ་ཏུ་ནམ་འགྲོ་བའི་དུས་སུ་མཚམས་ནང་དུ་གནས་པའི་དགེ་སློང་གི་མདུན་དུ་
དུས་ཡུན་ཅི་ཙམ་འདོད་པ་བྱིན་རླབས་བྱ་དགོས་ཏེ། ཊཱི་ཀ་ལས། ཞག་བཞི་བཅུ་བྱིན་
གྱིས་རློབ་པའི་གནང་བ་ཐོབ་པའི་དགེ་སློང་གིས་ཀྱང་ནམ་འགྲོ་བའི་ཚེ་མཚམས་ཀྱི་
ནང་དུ་དགེ་སློང་གི་མདུན་དུ་སྔགས་ཀྱིས་བྱིན་གྱིས་བརླབས་ཏེ་འགྲོ་བར་བྱའོ། །ཞེས་

དང༌། ཞག་བཞི་བཅུ་བྱིན་གྱིས་རློབ་པའི་གནང་བ་ཐོབ་པ་ལ་དེ་བས་ཉུང་བ་བྱིན་གྱིས་
རློབ་པ་ཡང་ཆགས་པ་ཉིད་ཡིན་ནོ། །ཞེས་གསུངས་པ་ལྟར་རོ། །ཞག་བཞི་བཅུ་པོ་དེ་
ལས་ལྷག་པར་དབྱར་གནས་པའི་མཚམས་ཀྱི་ཕྱི་རོལ་ཏུ་གནས་པར་མི་བྱ་བ་ཉིད་དོ། །
དེའི་རྒྱུ་མཚན་ནི་དབྱར་ཟླ་བ་གསུམ་པོའི་མང་ཤོས་དབྱར་ནང་དུ་གནས་དགོས་པའི་
དབང་གིས་ཏེ། ཞུ་བ་ལས། ཞག་བཞི་བཅུའི་སྟེང་དུ་ཞག་བདུན་དུ་བྱིན་གྱིས་བརླབ་ཏུ་
རུང་ངམ། ཨུ་པཱ་ལི་མི་རུང་ངོ༌། །དེ་ཅིའི་ཕྱིར་ཞེ་ན། མཚམས་ཀྱི་ནང་དུ་ནི་ཞག་མང་དུ་
གནས་པར་བྱའོ། །མཚམས་ཀྱི་ཕྱི་རོལ་ཏུ་ཞག་ཉུང་དུ་ངོ༌། །ཞག་སུམ་ཅུ་རྩ་དགུའི་སྟེང་
དུ་ཞག་བདུན་བྱིན་གྱིས་བརླབ་ཏུ་རུང་ངམ། ཨུ་པཱ་ལི་མི་རུང་ངོ༌། །ཞེས་དང་། ལུང་
རྐྱང་པ་ལས། བཙུན་པ་ཞག་བཞི་བཅུ་ཕན་ཆད་བྱིན་གྱིས་བརླབ་ཏུ་རུང་ངམ། ཨུ་པཱ་ལི་
མི་རུང་ངོ༌། །དེ་ཅིའི་ཕྱིར་ཞེ་ན། ཨུ་པཱ་ལི་མཚམས་ཀྱི་ནང་དུ་ནི་ཞག་མང་དུ་གནས་
པར་བྱའོ། །མཚམས་ཀྱི་ཕྱི་རོལ་ཏུ་ནི་ཞག་ཉུང་དུ་གནས་པར་བྱའོ། །ཞེས་གསུངས་
པའི་ཕྱིར་རོ། །དེ་ལྟར་སྔོན་ཆད་ཞག་བཞི་བཅུ་མན་ཆད་བྱིན་རླབས་བྱེད་པ་ཡོད་ཀྱང་།
དེང་སང་ཟླ་བ་གཅིག་ཕྱེད་ཀྱི་མཚམས་སུ་གློ་བུར་དགག་དབྱེ་བྱེད་པས། དབྱར་བྱིན་
རླབས་ཡུན་རིང་ཐུང་གང་ཡང་མ་བྱས་ན་ལེགས་སམ་སྙམ་སྟེ། སྔོན་ཆད་ཟླ་བ་གསུམ་
དུ་དབྱར་གནས་ཚེ་ཞག་བཞི་བཅུ་ལས་ལྷག་པ་བྱིན་རླབས་མི་ཆོག་པའི་རྒྱུ་མཚན་ཡང་
དབྱར་གནས་པའི་ཕན་ཡོན་འཐོབ་པའི་ཆེད་དུ་ཟླ་བ་གསུམ་པོའི་མང་ཤོས་དབྱར་ནང་
དུ་གནས་དགོས་པའི་དབང་གིས་ཡིན་ལ། དབྱར་གནས་པའི་ཕན་ཡོན་འཐོབ་པ་ལ་མ་
མཐའ་ཡང་ཟླ་བ་གསུམ་པོའི་ཕྱེད་དུ་གནས་དགོས་པར་གསུངས་པའི་ཕྱིར་ཏེ། རྩ་བར།
གསོ་སྦྱོང་གཉིས་སམ་གསུམ་ཐལ་བར་གྱུར་ན་དགག་དབྱེ་བྱའོ། །ཞེས་པའི་ཐད་ཀྱི་ཊི་
ཀ་ལས། གཉིས་ཐལ་བར་གྱུར་ན་ཞེས་སྨོས་པས་ནི་ཕྱེད་བྱས་པ་ཉིད་བསྟན་ལ།
གསུམ་ཐལ་བར་གྱུར་ན་ཞེས་སྨོས་པས་ནི་ཕལ་ཆེར་བྱས་པ་ཉིད་དུ་བསྟན་ཏེ། ཐམས་
ཅད་ལ་ཡང་ཕྱེད་བྱས་པ་ནི་བྱས་པ་ཉིད་ཡིན་ནོ་ཞེས་འཇིག་རྟེན་པའི་གྲགས་པ་ཡིན་ལ།

ཕལ་ཆེར་བྱས་པ་ནི་བྱས་པ་ཉིད་ཡིན་ནོ་ཞེས་འཕགས་པའི་གྲགས་པ་ཡིན་པས།
འདིར་ཡང་གསོ་སྦྱོང་ལན་གཉིས་བྱས་པས་ནི་དབྱར་གནས་པ་བྱས་པ་ཉིད་ཡིན་པར་
འཇིག་རྟེན་པའི་གྲགས་པས་གྲགས་པ་ཉིད་ཡིན་ལ། གསོ་སྦྱོང་ལན་གསུམ་བྱས་པས་
ནི་དབྱར་གནས་པར་བྱས་པ་ཉིད་ཡིན་པར་འཕགས་པའི་གྲགས་པས་གྲགས་པ་ཉིད་
ཡིན་པས། རྐྱེན་དེ་ལྟ་བུའི་དབང་གིས་དུས་དེ་ཙམ་གྱི་དགག་དབྱེ་བྱས་ན་ཡང་དབྱར་
གནས་པའི་ཡོན་ཏན་དང་དགག་དབྱེའི་ཡོན་ཏན་འཐོབ་པར་འགྱུར་རོ། །ཞེས་
གསུངས་པའི་ཕྱིར་རོ། །དེ་ལས་ཐུང་ན་དབྱར་གནས་པའི་ཕན་ཡོན་མི་འབྱུང་བར་
ཤུགས་ཀྱིས་བསྟན་ཏོ། །དེ་ཡང་སྔོན་ཆད་ཟླ་བ་གསུམ་དུ་ཁས་བླངས་ཤིང་གནས་ཚེ་
རྗེས་སུ་ཟླ་བ་གཅིག་ཕྱེད་ལྟ་བུའི་སྐབས་སུ་གློ་བུར་གྱི་དགག་དབྱེ་བྱེད་དགོས་ཐུག་པ་
ཡོད་ཀྱང་། དེ་སྔོན་ནས་མི་ངེས་པས། གློ་བུར་གྱི་དགག་དབྱེའི་སྔ་རོལ་ཏུ་ཞག་བདུན་
སོགས་ཀྱི་བྱིན་རླབས་བྱེད་པ་ཡོད་ལ། དེང་སང་དབྱར་གནས་ཕལ་ཆེ་བ་ཟླ་བ་ཕྱེད་
དང་གཉིས་ཀྱི་མཚམས་སུ་གློ་བུར་གྱི་དགག་དབྱེ་བྱེད་པར་ངེས་པས་དབྱར་ཞག་
གཅིག་ཙམ་བྱིན་གྱིས་བརླབས་ན་ཡང་དབྱར་གྱི་ཕྱེད་མི་གནས་པར་འགྱུར་བས་ན་
ཞག་གཅིག་ཙམ་ཡང་བྱིན་གྱིས་མ་བརླབས་ན་ལེགས་སོ། །དབྱར་བྱིན་གྱིས་བརླབ་པ་
དེ་ནི་སྡེ་པ་ལྔ་པོ་དག་གི་ཡང་ཡིན་ནོ། །སྡེ་པ་ལྔ་པོ་དག་གིས་བྱིན་གྱིས་རློབ་པ་དེ་ནི་
གནས་གང་དུ་དབྱར་གནས་པའི་མཚམས་ཀྱི་ནང་དུ་ཆགས་སོ། །ཕྱི་རོལ་ཏུ་ནི་མི་
ཆགས་སོ་ཞེས་ཊཱི་ཀ་ལས་སོ། །དེ་ཡང་ཕྱི་རོལ་ཏུ་དབྱར་གྱི་མཚམས་དང་མ་འབྲེལ་
བའི་ཕྱིར་དེ་ལ་ལྟོས་པའི་བྱིན་རླབས་ཀྱང་མི་ཆགས་པ་ཡིན་ནོ། །དགེ་སློང་དང་དགེ་
ཚུལ་གྱིས་དགེ་སློང་གི་མདུན་དུ་བྱིན་གྱིས་བརླབ་པར་བྱའོ། །ཊི་ཀ་ལས། དགེ་སློང་
མ་དང་དགེ་སློབ་མ་དང་དགེ་ཚུལ་མ་རྣམས་ཀྱང་རང་གི་མཚམས་ཀྱི་ནང་དུ་དགེ་སློང་
མའི་མདུན་དུ་བྱིན་གྱིས་བརླབ་པར་བྱའོ། །ཞེས་སོ། །མུ་སྟེགས་ཅན་གྱི་ལྟ་བ་དང་
དབྲལ་བའི་ཕྱིར་དང་ཉེ་དུའི་བྱ་བ་ཆོས་དང་མི་འགལ་བ་རྣམས་དང༌། བདག་ཉིད་ཀྱི་

ལུང་ཐོས་པ་དང་བསྒོམས་བྱུང་གི་རྟོགས་པ་ལ་ནེམ་ནུར་ཏེ་ཐེ་ཚོམ་ཟ་བ་བསལ་བའི་
ཕྱིར་མཚམས་ཀྱི་ཕྱི་རོལ་ཏུ་འགྲོ་བ་ལ་བྱིན་གྱིས་རློབ་པ་དེ་བྱ་བ་ནི་ཆོས་དང་ལྡན་པའི་
དོན་དུ་ཞེས་སྔར་སྨོས་པ་དེས་མི་བསྡུས་པ་ཉིད་དུ་དོགས་པར་མི་བྱ་སྟེ་བསྡུས་པ་ཉིད་
དུ་ཤེས་པར་བྱའོ། །དབྱར་གནས་པར་ཁས་བླངས་པ་ཉིད་ལ་དབྱར་གནས་པར་ཁས་
བླངས་པ་ཉིད་ཀྱི་དགེ་སློང་སྤང་བར་འོས་པ་ཞིག་ཡིན་ན་ཡང་དབྱར་གྱི་ནང་དུ་ཆོས་
དང་ཟང་ཟིང་གིས་སྤང་ཞིང་གནས་ནས་དབྱུང་བར་མི་བྱ་བ་ཉིད་དོ། །རང་འགྲེལ་
ལས། འདིར་གཞུང་ནི། དགེ་སློང་གནས་པར་ཁས་བླངས་པས་སྤང་བར་བྱ་བ་དེ་དང་
ལྷན་ཅིག་གནས་པར་བགྱིའམ། བཀའ་བསྩལ་པ། གནས་པར་བྱའོ། །དགག་དབྱེ་
བྱས་ནས་ནི་གནས་པར་མི་བྱའོ་ཞེས་གསུངས་པ་ཡིན་ནོ། །ཞེས་སོ། །སྤང་བར་མི་བྱ་
ཞེས་པ་དེ་ནི་མཚོན་པ་ཙམ་ཡིན་གྱི་ནན་ཏུར་གཞན་ཡང་མི་བྱ་སྟེ། ནན་ཏུར་བྱེད་པ་ལ་
ཉེས་པ་གླེང་བ་སྔོན་དུ་གཏང་དགོས་ན། དབྱར་གྱི་ནང་དུ་ཉེས་པ་གླེང་བ་བཀག་པའི་
ཕྱིར་རོ། །འོན་ཀྱང་འགྲེལ་ཆུང་ལས། ཕས་ཕམ་པ་ནི་བསྐྲད་དོ་ཞེས་བཤད་དེ་དབྱར་
གྱི་ནང་དུ་ཡང་ཚུལ་ཁྲིམས་འཆལ་བ་ནི་བསྐྲད་པར་བྱའོ། །སྔར་དམ་བཅས་ནས་
དབྱར་གནས་པ་དང་གནས་སུ་མི་འབྲེལ་བར་མི་བྱའོ་ཞེས་སྨོས་པ་དེ་ནི་དཔེའམ་
མཚོན་པ་ཙམ་ཡིན་ཏེ། ཆོས་ལྡན་གྱི་དམ་བཅས་པ་གཞན་དག་ལའང་རྐྱེན་འཛོམ་
བཞིན་དུ་མི་སྒྲུབ་ན་ཉེས་བྱས་སུ་འགྱུར་བ་ཡིན་ནོ། །གླེང་གཞི་དང་ཞུ་བ་ལ་སོགས་
པར་གཏོགས་པའི་དབྱར་གྱི་གཞིའོ། །དབྱར་གྱི་གཞི་རྫོགས་སོ།། །།
གསུམ་པ་དགག་དབྱེའི་སྒོ་ནས་བསླབ་པ་ཡོངས་སུ་སྦྱོང་བ་ལ་བཞི་ལས། དང་པོ་གླེང་
གཞི་ནི་མཉན་ཡོད་ཀྱི་ལྗོངས་ཤིག་ཏུ་དབྱར་གནས་པའི་དགེ་སློང་མང་པོ་ལ་བརྟེན་
ནས་བཅས་སོ། །གཉིས་པ་དགོས་པ་ནི། ཆོས་རྣམ་པར་དག་པར་འགྱུར་བ་སྟེ།
བསླབ་གཞི་ཡོངས་རྫོགས་ཀྱི་ཉེས་པ་སྦྱོང་ཞིང་བསྟན་པ་ཡུན་རིང་དུ་གནས་པར་འདོད་
པ་དང་ཕན་ཚུན་བཟོད་པ་གསོལ་བ་སོགས་ཀྱིས་དགེ་བའི་བསམ་པ་མངོན་གྱུར་པ་

དང་བཅས་ནས་འཇུག་པས་ཞེ་སྡང་ལ་སོགས་པའི་ཉོན་མོངས་པ་མངོན་དུ་རྒྱུ་བའི་
ཆོས་དག་པར་འགྱུར་བའི་ཕྱིར་དང༌། ཚུལ་ཁྲིམས་རྣམ་པར་དག་པར་འགྱུར་བ་སྟེ།
སྦྱོར་བའི་དུས་སུ་ལྟུང་བ་བཤགས་སྡོམ་བྱིན་རླབས་བྱ་བ་སྔོན་དུ་བཏང་བ་སོགས་ཀྱིས་
ཚུལ་ཁྲིམས་དག་པར་འགྱུར་བའི་ཕྱིར་དང་། དགག་དབྱེ་མ་བྱས་པའི་ཉེས་པ་ཁེགས་
པའོ། །གསུམ་པ་ངོ་བོ་ནི་གཞི་གསུམ་གྱི་ནང་ཚན་ཆོས་རྣམ་པར་དག་བྱེད་གང་ཞིག་
དབྱར་ཚུལ་ལ་བརྟེན་ནས་བྱུང་བའི་དེ་མ་ཐག་གི་རིགས་གནས་སོ། །བཞི་པ་གཞུང་
དོན་ལ་གཉིས། གཞིའི་སྐབས་ནས་འབྱུང་བ་དང་། ཕྲན་ཚེགས་ལ་སོགས་པའི་སྐབས་
ནས་འབྱུང་བའོ། །དང་པོ་ལ་གཉིས། ཡི་དམ་ངན་པ་དགག་པ་དང་། དགག་དབྱེ་
དངོས་སོ། །དང་པོ་ནི། མི་སྨྲ་བའི་ཡི་དམ་བཅའ་བར་མི་བྱའོ། །འདིས་དག་པ་དང་
གྲོལ་བ་འཐོབ་བོ་སྙམ་ན་ཉེས་པ་སྦོམ་པོའོ། །ཞེས་གསུངས་ཏེ། རྫུན་དང་ཕྲ་མ་ཚིག་
རྩུབ་ལ་སོགས་པ་ངག་གི་ཉེས་པ་དགག་པའི་ཕྱིར་མ་ཡིན་པར་དགེ་སློང་གིས་མུ་
སྟེགས་ཅན་གྱི་ལུགས་མི་སྨྲ་བའི་ཡི་དམ་བཅུའ་བར་མི་བྱའོ། །དགེ་སློང་གིས་མི་སྨྲ་
བའི་ཡི་དམ་འཆའ་ན་འགལ་ཚབས་ཅན་དུ་འགྱུར་རོ་ཞེས་ལུང་གཞི་ལས་སོ། །མི་སྨྲ་
བ་འདིས་སྡིག་པ་དག་པ་དང་གྲོལ་བ་མྱ་ངན་ལས་འདས་པ་འཐོབ་བོ་སྙམ་པའི་བློས་
མི་སྨྲ་བའི་ཡི་དམ་འཆའ་ན་དགེ་འདུན་གྱི་དབྱེན་དུ་གཏོགས་པའི་ཉེས་པ་སྦོམ་པོའོ། །
གཞན་དུ་ན་ཉེས་བྱས་ཁོ་ནའོ་ཞེས་ཊཱི་ཀ་ལས་སོ། །གཉིས་པ་དགག་དབྱེ་དངོས་ལ་
གཉིས། མདོར་བསྟན་པ་དང༌ ། རྒྱས་པར་བཤད་པའོ། །དང་པོ་ནི། དབྱར་གནས་
པས་དགེ་འདུན་ལ་མཐོང་བ་དང་ཐོས་པ་དང་དོགས་པ་དག་གིས་དགག་དབྱེ་བྱའོ། །
དབྱར་རྣམས་ཀྱི་ཐ་མའི་ཉི་མ་ལའོ། །ཞེས་གསུངས་ཏེ། དབྱར་གནས་པར་ཁས་བླངས་
པས་དགེ་འདུན་ལུ་བདག་ལ་ཉེས་པ་བྱུང་བ་མཐོང་བ་དང་ཐོས་པ་དང་དོགས་པ་སྟེ་
གནས་གསུམ་པོ་གང་དག་ལགས་པ་དེ། ཚེ་དང་ལྡན་པ་དག་གིས་སྨྱོས་ཤིག་དང་
བདག་གིས་ཀྱང་དེ་བཞིན་དུ་སྐབས་འབྱེད་དོ་ཞེས་སྔར་དབྱར་ནང་དུ་ལྟུང་བ་གླེང་དྲན་

བྱེད་པ་དགག་པར་བྱས་པ་ལ་ད་གླེང་བའི་སྐབས་དབྱེ་བའི་དགག་དབྱེ་བྱའོ། །དེ་ཡང་
དངོས་སུ་དབྱར་ནང་དེ་ན་གནས་པའི་དགེ་འདུན་རྣམས་ལ་ལྟུང་བ་གླེང་དྲན་མཛད་
པར་ཞུ་བ་ཡིན་ཡང་། བརྒྱུད་ནས་ཕྱོགས་བཅུའི་དགེ་འདུན་མཐའ་དག་ལའང་ཞུ་བ་
ཡིན་ཏེ། རང་ལ་ལྟུང་བ་བྱུང་བ་དགེ་སློང་སུས་གླེང་ཡང་དང་དུ་ལེན་པར་ཞུ་བ་ཡིན་
པས་སོ། །འོ་ན་དགག་དབྱེ་བྱེད་པ་པོ་དབྱར་གནས་པར་ཁས་བླངས་པ་ཞིག་ངེས་པར་
དགོས་སམ་ཞེ་ན། དེ་ནི་ངེས་པ་མེད་དེ། དབྱར་ཁས་མ་བླངས་པ་དང་། དེ་རལ་བ་
སོགས་མཚམས་ནང་དེར་ཡོད་པའི་རབ་བྱུང་ཐམས་ཅད་ཀྱིས་བྱ་དགོས་ཏེ། དེའི་ཉིན་
གསོ་སྦྱོང་བྱ་དགོས་པ་གང་ཞིག དེའི་ཉིན་དགག་དབྱེ་ལས་ལོགས་སུ་གསོ་སྦྱོང་མི་
འབྱུང་བའི་ཕྱིར་དང་། དགག་དབྱེ་བྱས་པས་གསོ་སྦྱོང་གི་དགོས་པ་འགྲུབ་པའི་ཕྱིར་རོ། །
ཁ་ཅིག་ན་རེ། དབྱར་ཁས་མ་བླངས་པ་རྣམས་ཀྱིས་དགག་དབྱེ་བྱེད་པ་མི་འཐད་པར་
ཐལ། དེ་ལ་དགག་རྒྱུ་དང་དབྱེ་རྒྱུ་གང་ཡང་མེད་པའི་ཕྱིར། དེར་ཐལ། དེ་ལ་དབྱར་
ནང་དུ་ལྟུང་བ་གླེང་དྲན་དང་། རྙེད་པ་བགོ་བ་དང་། མཚམས་ལས་འདས་པ་དག་མ་
བཀག་པའི་ཕྱིར་ཟེར་ཡང་། དབྱར་ཁས་མ་བླངས་པ་རྣམས་ལ་དགག་རྒྱུ་དབྱེ་རྒྱུ་ཡོད་
པས་དེ་དག་གིས་དགག་དབྱེ་བྱེད་པ་མིན་ཏེ། དགག་དབྱེ་དང་གསོ་སྦྱོང་གི་དགོས་པ་
གཙོ་བོ་ནི་ཚུལ་ཁྲིམས་དང་ཆོས་རྣམ་པར་དག་པ་ཡིན་ལ། དེས་ན་དགག་དབྱེའི་ཉིན་
གནས་དེར་འཁོད་པའི་དབྱར་ཁས་མ་བླངས་པ་དག་གིས་ཀྱང་དགེ་འདུན་པ་དང་ལྷན་
དུ་དགག་དབྱེ་བྱེད་དགོས་པར་གྲུབ་པའི་ཕྱིར་རོ། །དབྱར་རོལ་བས་ཀྱང་དགག་དབྱེ་
བྱ་དགོས་པར་རང་འགྲེལ་དང་རྒྱ་ཆེར་འགྲེལ་ལས་གསུངས་སོ། །དུས་གང་གི་ཚེ་
དགག་དབྱེ་བྱ་ཞེ་ན། དབྱར་གནས་པ་ཟླ་བ་གསུམ་པོ་རྣམས་ཀྱི་ཐ་མའི་ཉི་མ་སྟེ།
ཡར་ངོ་སྔོན་འགྲོའི་དབང་དུ་བྱས་ན་དབྱར་སྔ་མའི་དགག་དབྱེ་ནི་སྟོན་ཟླ་འབྲིང་པོའི་
ཉ་སྟེ་ཧོར་ཟླ་དགུ་པའི་ཚེས་བཅོ་ལྔ་དང་། དབྱར་ཕྱི་མའི་དགག་དབྱེ་ནི་སྟོན་ཟླ་ཐ་ཆུང་
གི་ཉ་སྟེ་ཧོར་ཟླ་བཅུ་བའི་ཚེས་བཅོ་ལྔ་ལ་བྱ་བའོ། །གཉིས་པ་རྒྱས་བཤད་ལ་གཉིས།

སྤྱིར་བསྟན་པ་དང༌། དམིགས་ཀྱིས་བསལ་བའོ། །དང་པོ་ལ་གསུམ། ཆོ་ག་ཇི་ལྟར་བྱ་
བ་དང༌། དགག་དབྱེ་བྱ་བའི་གོ་རིམ་དང་། གནས་དང་བྱེད་པ་པོ་ལ་དོགས་པ་གཅོད་
པའོ། །དང་པོ་ལ་གཉིས། སྦྱོར་བ་དང་། དགག་དབྱེ་བྱ་བ་དངོས་སོ། །དང་པོ་ལ་ལྔ་
ལས། དང་པོ་སྤྱོད་ཡུལ་དུ་གོ་བར་བྱ་བ་ནི། སྤྱོད་ཡུལ་དུ་བརྗོད་པར་བྱའོ། །གང་ཚུན་
ཆད་ནས་བྱི་དོར་བྱེད་པ་ནས་སོ། །ད་ཕྱིན་ཆད་ཞག་འདི་ཙམ་ན་དགེ་འདུན་དགག་
དབྱེ་མཛད་པར་འགྱུར་བ་ཁྱེད་ཅག་ལ་བརྗོད་པ་ཡིན་ནོ་ཞེས་སོ། །ཞེས་གསུངས་ཏེ།
དགེ་འདུན་དགག་དབྱེ་མཛད་པར་འགྱུར་བ་དེ་གྲོང་དང་གྲོང་ཁྱེར་ལ་སོགས་པའི་སྤྱོད་
ཡུལ་དུ་བརྗོད་པར་བྱའོ། །ཊཱི་ཀ་ལས། ཅི་ཞིག་གི་ཕྱིར་ཞེ་ན། སྤྱོད་ཡུལ་ན་གནས་
པའི་སེམས་ཅན་རྣམས་ཀྱི་བསོད་ནམས་སྤེལ་བའི་ཕྱིར་རོ། །ཞེས་གསུངས་ཏེ། དེ་
ཡང་དགག་དབྱེའི་སྔོན་དུ་ཐམས་ཅད་ཚོགས་ནས་ཆོས་ཉན་པས་བསོད་ནམས་སྤེལ་བ་
དང༌། དགག་དབྱེ་བྱས་པའི་དགེ་འདུན་པ་ནི་བསོད་ནམས་ཀྱི་ཞིང་ཆེས་ཁྱད་པར་དུ་
འཕགས་པ་ཡིན་པས། དེ་རྣམས་ལ་ཟས་གོས་སོགས་ཕུལ་བས་བསོད་ནམས་སྤེལ་
བའི་ཆེད་དུའོ། །དུས་ནམ་གྱི་ཚེ་བརྗོད་ཅེ་ན། དབྱར་གནས་པར་ཁས་ལེན་པ་ལ་ཞག་
བཅུའམ་ཟླ་བ་ཕྱེད་ལ་སོགས་པ་གང་ཚུན་ཆད་ནས་གཙུག་ལག་ཁང་བྱི་དོར་བྱེད་པ་དེ་
བཞིན་དུ་འདིར་ཡང་དགག་དབྱེ་འབྱུང་བར་འགྱུར་བ་ཉིད་ཀྱི་སྔ་རོལ་ཞག་བཅུའམ་ཟླ་
བ་ཕྱེད་ལ་སོགས་པ་ནས་སྤྱོད་ཡུལ་དུ་བརྗོད་པར་བྱ་དགོས་སོ། །ཇི་སྐད་བརྗོད་པར་
བྱ་ཞེ་ན། ད་ཕྱིན་ཆད་ཞག་བཅུའམ་ཟླ་བ་ཕྱེད་ལ་སོགས་པ་འདི་ཙམ་ན་དགེ་འདུན་
དགག་དབྱེ་མཛད་པར་འགྱུར་བ་ཁྱིམ་པ་ཁྱེད་ཅག་ལ་བརྗོད་པ་ཡིན་ནོ་ཞེས་སོ། །
གཉིས་པ་གཙུག་ལག་ཁང་བརྒྱན་ཞིང་བྱི་དོར་བྱ་བ་ནི། གཙུག་ལག་ཁང་བརྒྱན་པར་
བྱའོ། །ཁང་པ་བརྩེགས་པ་དག་བརྩིག་གོ །གཙང་ཁང་ཕྱུར་བུ་དག་ཀྱང་རི་མོ་འབྲིའོ། །
མཆོད་རྟེན་དག་གསོ་བ་དང་བྱི་བྱད་བྱའོ། །ཞེས་གསུངས་ཏེ། དགག་དབྱེའི་སྔ་རོལ་
ཞག་བཅུའམ་ཟླ་བ་ཕྱེད་ལ་སོགས་པ་དེ་ཚུན་ཆད་ནས་གཙུག་ལག་ཁང་བླ་བྲེ་དང་

འཕན་ལ་སོགས་པས་བརྒྱན་པར་བྱའོ། །ཞག་བཅུའམ་ཟླ་བ་ཕྱེད་ལ་སོགས་པ་དེ་ཚུན་
ཆད་ནས་ཁང་པ་བརྩེགས་པ་དགུ་བརྩིག་གོ །དེ་ཚུན་ཆད་ནས་སངས་རྒྱས་ཀྱི་སྐུ་
གཟུགས་སོགས་ཀྱི་གནས་གཙང་ཁང་ཕྱུར་བུ་དག་ཀྱང་རི་མོ་འབྲིའོ། །དེ་ཚུན་ཆད་
ནས་མཆོད་རྟེན་དག་གི་རལ་གྲུམས་ལ་སོགས་པ་གསོ་ཞིང་དཀར་པོར་བྱ་བ་དང་།
རྡུལ་ལ་སོགས་པ་སྤྲུག་ཅིང་མེ་ཏོག་གི་ཕྲེང་བ་རྙིང་པ་བསལ་བ་ལ་སོགས་པའི་བྱི་བྱད་
དེ་བྱི་དོར་བྱའོ། །གསུམ་པ་ཆོས་འཆད་ཉན་ཉམས་སུ་མྱོང་བ་ནི། སེང་གེའི་ཁྲི་བརྒྱན་
པར་བྱའོ། །དོ་མོད་མཚན་ཐོག་ཐག་ཆོས་མཉན་པ་འབྱུང་བར་འགྱུར་གྱིས་དེར་ཚེ་དང་
ལྡན་པ་དག་གིས་ཚོགས་པ་སྦྱིན་པར་བྱའོ་ཞེས་སྤྱོད་ཡུལ་དུ་བརྗོད་ནས་མདོ་སྡེ་དང་
འདུལ་བ་དང་མ་མོ་འཛིན་པ་གསོལ་བ་བཏབ་པ་དག་གིས་ཚེས་བཅུ་བཞིའི་མཚན་
ཐོག་ཐག་ཏུ་ཆོས་མཉན་པ་སྦྱིན་པར་བྱའོ། །གཞན་ལ་ནི་དེ་དག་གིས་ལས་ཀྱི་མདུན་
རོལ་ཚུན་ཆད་དུ་ཆོས་དང་ལྡན་པའི་གཏམ་རྣམ་པར་གཏན་ལ་དབབ་པས་མཚན་འདའ་
བར་བྱའོ། །དགག་དབྱེའི་ལས་ནི་སྐྱ་རེངས་འཆར་བའི་མདུན་དུའོ། །ཞེས་གསུངས་ཏེ།
ཚེས་བཅུ་བཞི་ནས་སེང་གེའི་ཁྲི་བརྒྱན་པར་བྱའོ། །ཚེས་བཅུ་བཞིའི་ཉིན་མོ་ལ་དོ་
མོད་མཚན་ཐོག་ཐག་སྟེ་མཚན་གང་པོར་ཆོས་བཤད་པ་དང་མཉན་པ་འབྱུང་བར་
འགྱུར་གྱིས། དེར་ཚེ་དང་ལྡན་པ་ཁྱིམ་པ་ཁྱེད་ཅག་དག་གིས་འདུ་ཞིང་ཚོགས་པ་སྦྱིན་
པར་བྱའོ་ཞེས་གྲོང་ལ་སོགས་པའི་སྤྱོད་ཡུལ་དུ་བརྗོད་ནས་ཚེས་བཅུ་བཞིའི་ནུབ་མོ་
ཐམས་ཅད་ཚོགས་པ་ན། དགེ་སློང་མདོ་སྡེ་དང་འདུལ་བ་དང་མ་མོ་འཛིན་པ་ཆོས་
འཆད་པ་པོར་གསོལ་བ་བཏབ་པ་སྡེ་སྣོད་འཛིན་པ་དེ་དག་གིས། ཚེས་བཅུ་བཞིའི་
མཚན་ཐོག་ཐག་ཏུ་ཆོས་མཉན་པ་སྦྱིན་པར་བྱའོ། །ཚེས་བཅུ་བཞི་ལས་གཞིན་ཚེས་
བཅོ་ལྔའི་ནུབ་མོ་ལ་ནི་སྡེ་སྣོད་འཛིན་པ་དེ་དག་གིས་དགག་དབྱེའི་ལས་ཀྱི་མདུན་
རོལ་ཏེ། དགག་དབྱེའི་ལས་རྩོམ་པ་ལ་ཐུག་པ་ཚུན་ཆད་དུ་ཆོས་དང་ལྡན་པའི་གཏམ་
རྣམ་པར་གཏན་ལ་དབབ་པས་མཚན་འདའ་བར་བྱའོ། །ལུང་གཞི་ལས། གལ་ཏེ་སྐྱ་

རེངས་མ་ཤར་བར་དགག་དབྱེ་བྱ་མི་ནུས་པར་ཤེས་ན་དུས་ཤེས་པར་བྱ་སྟེ། ཅི་བདེར་
བྱའོ་ཞེས་སྐྱ་རེངས་མ་ཤར་བའི་སྔོན་དུ་དགག་དབྱེ་བྱ་མི་ནུས་པར་ཤེས་ན་ཆོས་འཆད་
ཉན་ཅི་བདེར་འཕྲོ་གཞག་པར་གསུངས་སོ། །འགྲེལ་ཆུང་ལས། ཚེས་བཅུ་བཞིའི་ནུབ་
མོ་ནི། དགེ་སྐོས་འབའ་ཞིག་མི་ཉལ་གྱི་དགེ་སློང་གཞན་རེས་ཀྱིས་ཁ་ཏོན་ཀློག་ཅིང་
ཆོས་བསྙད་པ་ཙམ་གྱིས་ཆོག་གི གཞན་ནི་གཉིད་ཀྱིས་མི་ཐུབ་ན་ཉལ་ཡང་ཉེས་མེད།
ཚེས་བཅོ་ལྔའི་ནུབ་མོ་ནི་ཐམས་ཅད་ཉལ་དུ་མི་གནང་སྟེ། ཆོས་བསྙད་ཅིང་འཆད་པའི་
རྗེས་ལ་ཚུལ་ནས་དབྱུང་ངོ༌། །ཞེས་སོ། །འདི་ལ་པདྨ་བཛྲ་དང་གླག་བླའི་གཞི་གསུམ་
ཟིན་བྲིས་སོགས་ལས་དབྱར་སྔ་མ་ཟླ་བ་ཕྱེད་གཉིས་སུ་གནས་ནས་གློ་བུར་དགག་
དབྱེ་བྱེད་པ་ལ་ཧོར་ཟླ་བདུན་པའི་ཉི་ཤུ་བརྒྱད་ཀྱི་སྔ་དྲོ་ཙམ་ལ་ཆོས་བཤད་ཅིང་། ཉི་
ཤུ་དགུའི་ནང་མོ་ལ་ཆོས་འཆད་པའི་དོད་དུ་དགོངས་ནས་ཚུལ་ཁྲིམས་ཡང་དག་པར་
ལྡན་པའི་མདོ་འདོན་པར་གསུངས་ཀྱང་། ནུས་ན་དགག་དབྱེ་བྱེད་པའི་ནུབ་མོ་དང༌།
དེའི་སྔར་ནུབ་གཉིས་ཀར་ཆོས་ཡུན་རིང་པོར་བཤད་རྒྱུ་བྱུང་ན་ལེགས་ཏེ། མདོ་རྩ་
འགྲེལ་སོགས་ལས་བཅུ་བཞི་དང་བཅོ་ལྔའི་ནུབ་མོ་གཉིས་ཀར་ཆོས་བཤད་པས་
མཚན་འདའ་དགོས་པར་གསུངས་པའི་ཕྱིར་རོ། །དགག་དབྱེའི་ལས་དེ་གང་གི་ཚེ་བྱ་
ཞེ་ན། དགག་དབྱེའི་ལས་ནི་ཚེས་བཅུ་དྲུག་གི་སྐྱ་རེངས་དང་པོ་འཆར་བའི་མདུན་དུ་
ལས་ཀྱི་ཆོ་ག་ཐམས་ཅད་ཟིན་པར་བྱ་བའོ། །ཊི་ཀ་ལས། དགག་དབྱེའི་ལས་ནི་ཅི་
ནས་ཀྱང་སྐྱ་རེངས་དང་པོ་འཆར་བ་དང༌། དགག་དབྱེའི་ལས་ཀྱི་མཇུག་གི་ཆར་མི་
འཕྲད་པ་དེ་ལྟར་སྐྱ་རེངས་དང་པོ་མ་ཤར་བར་ལས་ཐམས་ཅད་ཟིན་པར་བྱའོ། །ཞེས་
དང༌། གཞི་འགྲེལ་དང་འགྲེལ་ཆུང་དང་ཤེར་འབྱུང་གི་འགྲེལ་པ་རྣམས་ལས་ཀྱང་དེ་
བཞིན་དུ་གསུངས་སོ། །དེ་ལྟར་ལུང་གཞི་ལས་ཀྱང༌། དེ་ནས་བཅོམ་ལྡན་འདས་ཀྱིས་
དགེ་སློང་རྣམས་ལ་བཀའ་བསྩལ་པ། དགེ་སློང་དག་ནམ་ལངས་སུ་ཉེའི་དགག་དབྱེ་
གྱིས་ཤིག་ཅེས་གསུངས་སོ། །འོ་ན་ལོ་ཆེན་གྱི་གཞི་གསུམ་ཆོ་ག་ལས། བཅུ་བཞིའི་

མཚན་མོའི་ཐ་རྫོགས་པ་སྐྱ་རེངས་ཤར་བའི་མདུན་ནས་བརྩམས་ཏེ་ཉིན་ཞག་བཅོ་ལྔ་
པར་གྱུར་པའི་སྔ་དྲོའི་དུས་སུ་ཞེས་བཅོ་ལྔའི་ཉིན་པར་དགག་དབྱེ་བྱ་བར་གསུངས་པ་
འགལ་ལོ་ཞེ་ན། དེ་ནི་མདོ་རྩ་བ་སོགས་དང་ཉིན་ཞག་གི་གྲངས་འགྲིགས་ཏེ། ལོ་ཆེན་
སོགས་ཀྱི་བཅོ་ལྔའི་སྟོད་སྔ་དྲོའི་དུས་དང༌། མདོ་རྩ་བ་སོགས་ཀྱི་བཅོ་ལྔའི་མཇུག་སྐྱ་
རེངས་འཆར་བའི་མདུན་དུ་དགག་དབྱེ་བྱེད་པའི་ཁྱད་པར་ཙམ་ལས་གཞན་མེད་པའི་
ཕྱིར་རོ། །དེས་ན་དབྱར་ཟླ་བ་གསུམ་གནས་པར་ཁས་བླངས་པ་ལས་ཞག་ཐ་མ་དེའི་
སྔ་དྲོའི་དུས་སུ་ཟླ་བ་གསུམ་གྱི་ཉིན་གྲངས་ཙམ་ཚང་བས་དེར་དགག་དབྱེ་བྱས་ཀྱང་
འགལ་བ་མེད་མོད། འོན་ཀྱང་དེ་ལ་ཟླ་བ་གསུམ་རྫོགས་པར་གནས་པ་མེད་པའི་ཕྱིར་
ན། མདོ་རྩ་བ་སོགས་ལྟར་བཅོ་ལྔའི་མཚན་མོའི་མཇུག་ལ་དགག་དབྱེ་བྱ་བ་ནི་ལྷག་
པར་བཟང་བ་ཡིན་ཏེ། ཟླ་བ་གསུམ་རྫོགས་པར་གནས་པ་དང་། བསོད་ནམས་ལྷག་
པོ་འབྱུང་བའི་ཕྱིར་རོ། །བོད་ཀྱི་དགག་དབྱེ་ཕལ་ཆེ་བ་ནི་དབྱར་ཁས་བླངས་ནས་ཟླ་བ་
ཕྱེད་གཉིས་ཀྱི་མཚམས་སུ་གློ་བུར་གྱི་དགག་དབྱེ་བྱེད་པ་ཡིན་ལ། དེ་ནི་ལོ་ཆེན་དྷརྨ་
ཤྲཱིས་མཛད་པའི་དགག་དབྱེའི་ཟིན་བྲིས་དང་། གཞན་ཡང་པདྨ་བཛྲ་དང་གླག་བླའི་
ཟིན་བྲིས་རྣམས་ལས་དབྱར་སྔ་མ་ཡིན་ན་ཧོར་ཟླ་བདུན་པའི་ཉེར་དགུའི་ནང་མོར་
དགག་དབྱེ་བྱ་བར་གསུངས་སོ། །དེ་ཡང་ཉེར་དགུ་ལ་བྱ་དགོས་པར་གསུངས་པ་ནི་
གྲལ་ཚེས་ལྟར་གྱི་དགག་དབྱེ་བཅུ་བཞི་པའི་དབང་དུ་བྱས་ཀྱང༌། ཉེར་དགུའི་ནུབ་མོ་
ཞག་ཕྱི་མའི་སྐྱ་རེངས་ཤར་བའི་སྔོན་ཙམ་དུ་གྲུབ་པར་བྱས་ན་ལེགས་སོ། །བཞི་པ་
དགག་དབྱེ་བྱེད་པ་པོ་སྐོ་བ་ནི། དགེ་སློང་དགག་དབྱེ་བྱེད་པ་བསྐོ་བར་བྱའོ། །མི་ནུས་
ན་དུ་མའོ། །ཞེས་གསུངས་ཏེ། དགག་དབྱེ་བྱ་བའི་ལས་ཀྱི་ཐོག་མར་དགེ་སློང་དགག་
དབྱེ་བྱེད་པ་སྤྲོ་བར་བྱས་ནས་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །དགེ་
འདུན་མང་བས་གཅིག་གིས་སྐྱ་རེངས་ཤར་བའི་སྔོན་དུ་རྫོགས་པར་བྱེད་མི་ནུས་ན་
དགག་དབྱེ་བྱེད་པ་པོའི་དགེ་སློང་དུ་མ་བསྐོ་བར་བྱའོ། །དེ་ཡང་གསུམ་མན་ཆད་ཆོ་ག་

གཅིག་གིས་བསྐོ་ཞིང་། བཞི་ལ་སོགས་པ་བསྐོ་དགོས་ན་ནི་ཆོ་ག་ཐ་དད་པས་བསྐོ་
བར་བྱའོ། །ལྔ་པ་དགག་དབྱེ་བློ་མཐུན་བྱ་བའི་ཕྱིར་གསོལ་བའི་ལས་བརྗོད་ཅིང་ཇི་
ལྟར་བྱ་བ་ལ་དོགས་པ་གཅོད་པ་ནི། དགག་དབྱེ་བྱ་བའི་ཕྱིར་གཞན་གྱིས་དགེ་འདུན་
ལ་གསོལ་བ་བྱའོ། །འདི་ལ་གྲལ་གྱི་ཆ་ལས་བྱར་རུང་ངོ༌། །ཞེས་གསུངས་ཏེ། དེ་
བསྐོས་ཟིན་པའི་འོག་ཏུ་དགག་དབྱེ་བྱ་བ་ལ་བློ་མཐུན་བྱ་བའི་ཕྱིར་དགག་དབྱེ་བྱེད་པ་
པོ་ལས་གཞན་གནས་བརྟན་གྱིས་དགེ་འདུན་ལ་གསོལ་བ་འབའ་ཞིག་པའི་ལས་བྱའོ། །
དགག་དབྱེ་བྱ་བ་འདི་ལ་གྲལ་གྱི་ཆ་སྟོད་སྨད་བར་གསུམ་ལས་དགག་དབྱེ་བྱེད་པ་དུ་
མས་ཅིག་ཆར་དགག་དབྱེ་བྱར་རུང་ངོ༌། །གཉིས་པ་དགག་དབྱེ་བྱ་བ་དངོས་ལ་གཉིས།
ལྟུང་བའི་དང་། རྫས་ཀྱི་དགག་དབྱེ་བྱ་བའོ། །དང་པོ་ལྟུང་བའི་དགག་དབྱེ་ལ་གསུམ་
ལས། དང་པོ་སྦྱོར་བ་ནི། དེས་རྩྭ་དར་བྷ་བྲིམ་པར་བྱའོ། །དགག་དབྱེ་བྱས་ཟིན་ཀྱི་
བར་དུ་དགེ་སློང་རེ་རེའི་མདུན་དུ་འདུག་པར་བྱའོ། །ཞེས་གསུངས་ཏེ། ཐོག་མར་ལྟུང་
བའི་དགག་དབྱེ་བྱེད་པ་ལ་དགག་དབྱེ་བྱེད་པ་པོར་བསྐོས་པ་དེས་དགེ་འདུན་ཐམས་
ཅད་ལ་རྩྭ་དར་བྷའམ་ཀུ་ཤ་ཁྱབ་པར་བྲིམ་པར་བྱའོ། །ཊི་ཀ་ལས། བྲིམ་པར་བྱའོ་
ཞེས་བྱ་བའི་ཚིག་གིས་ནི་སྔ་ནས་རྩྭ་དཱར་བ་སྟ་གོན་བྱ་བ་ཡང་དེ་ཉིད་ཀྱི་ལས་ཡིན་ནོ། །
ཞེས་སོ། །རྩྭ་དར་བྷ་བྲིམ་ཞེས་པ་ནི་ལུང་གཞི་དང་འགྲེལ་ཆུང་རྩ་བ་ལས་འཇག་མ་
བྲིམ་ཞེས་གསུངས་ཤིང་། གཞི་འགྲེལ་ལས་རྩ་ཀུ་ཤ་བྲིམ་ཞེས་བཤད་ལ། ཁ་ཆེ་ཛྷཱ་ན་
ཤྲཱིའི་ཞལ་ནས་རམ་པའི་ལྗང་བ་ཡིན་པར་གསུངས་སོ། །དེ་རྣམས་ལས་སྔ་མ་དག་
འགྱུར་ཁྱད་དང་། རམ་པ་དོད་ཡིན་ནོ་ཞེས་འཇམ་བཞད་གསུངས་སོ། །འདི་ལ་རྩྭ་
ཟོར་བ་ཞེས་བཤད་པ་ཡང་ཡོད་དོ། །དེ་ལྟ་བུའི་རྩ་དེ་ནི་ཐུབ་པས་བཀྲ་ཤིས་ཀྱི་རྫས་
སུ་བྱིན་གྱིས་བརླབས་པ་ཡིན་པས་ཉེས་པ་སེལ་ཞིང་བཀྲ་ཤིས་པར་འགྱུར་བའོ། །
དགག་དབྱེ་བྱས་ཟིན་ཀྱི་བར་དུ་དགག་དབྱེ་བྱ་ཡུལ་དག་ལྷམ་ཕུད་ནས་བླ་གོས་ཕྲག་
པ་གཅིག་ཏུ་བྱས་ཏེ་ཙོག་པུར་འདུག་པ་དེ་བཞིན་དུ་དགག་དབྱེ་བྱེད་པ་པོའི་དགེ་སློང་

ཡང་དགེ་སློང་རེ་རེའི་མདུན་དུ་འདུག་པར་བྱའོ། །དེང་སང་ནི་དགེ་སློང་གསུམ་
གསུམ་གྱི་མདུན་དུ་འདུག་པར་བྱེད་དེ། ཚེགས་ཆུང་བར་བྱ་བའི་ཕྱིར་རོ། །དེའི་ཚེ་རྩ་
ཕན་ཚུན་བསྣོལ་བའི་རྩ་བ་ཡུལ་རྟེན་གཉིས་ཀས་རྐང་པས་མནན་ཞིང་རྩེ་མོ་ཡུལ་རྟེན་
གཉིས་ཀས་ལག་པས་ཕན་ཚུན་དུ་གཟུང་བར་བྱ་དགོས་ལ། དེ་ནི་ཇི་ལྟར་རྩྭ་ཀུ་ཤ་
འདི་དག་འདུད་པར་བྱེད་པ་དེ་བཞིན་དུ་བདག་ཀྱང་ལྟུང་བ་ཆོས་བཞིན་དུ་ཕྱིར་བཅོས་
པར་བྱ་བའི་ཕྱིར་དགེ་སློང་རྣམས་ལ་འདུད་པར་བྱེད་དོ་ཞེས་སྟོན་པའོ། །གཉིས་པ་
དངོས་གཞིའི་ཆོ་ག་ནི། དེ་ལ་དགག་དབྱེ་གོ་བར་བྱ་བ་ནི་ལན་གསུམ་མོ། །དེ་ཙམ་
གྱིས་ནད་པ་ངལ་བ་དང་གནས་མལ་ཕན་ཕུན་དུ་འགྱུར་བ་དང་དུས་ལས་ཡོལ་བ་དང་
གནོད་པ་འབྱུང་ན་ལན་གཉིས་སོ། །དེ་ཙམ་གྱིས་ན་ཡང་ལན་གཅིག་གོ །དེས་གྲལ་
རྫོགས་ན་གཞན་ལའོ། །མེད་ན་གཞན་ལའོ། །ཞེས་གསུངས་ཏེ། དགག་དབྱེ་བྱེད་པ་
པོ་མདུན་ན་གནས་པ་དེ་ལ་དགེ་སློང་རེ་རེས་ཀྱང་དགག་དབྱེ་གོ་བར་བྱ་བ་ནི་ཚེ་དང་
ལྡན་པ་དགོངས་སུ་གསོལ། དེང་ནི་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ་
སོགས་སྔགས་ལན་གསུམ་མོ་སྟེ་ལན་གསུམ་བརྗོད་པར་བྱའོ་ཞེས་པའོ། །ལན་
གསུམ་བཟླས་པ་དེ་ཙམ་གྱིས་གཞང་འབྲུམ་དང་རླུང་ལ་སོགས་པའི་ནད་ཡོད་པའི་
ནད་པ་ངལ་བ་དང་། གནས་མལ་བླ་གབ་མེད་པར་བཀྲམ་ཡོད་ཅིང་ཆར་བ་དང་རླུང་
ལ་སོགས་པས་གནས་མལ་དེ་ཕན་ཕུན་དུ་འགྱུར་བ་དང་། དགག་དབྱེའི་དུས་སྐྱ་
རེངས་དང་པོ་འཆར་ཁ་ལས་ཡོལ་བར་འགྱུར་བ་དང་། རྒྱལ་པོ་དང་ཆོམ་རྐུན་དང་མི་
མ་ཡིན་པ་དང་མེ་དང་ཆུ་ལ་སོགས་པས་གནོད་པ་སྲོག་དང་དགེ་སྦྱོང་གི་ཚུལ་དང་
ཚངས་པར་སྤྱོད་པའི་བར་ཆད་འབྱུང་ན་ལན་གཉིས་སོ་ཞེས་ལན་གཉིས་བརྗོད་པར་
བྱའོ་ཞེས་པའོ། །ལན་གཉིས་བཟླས་པ་དེ་ཙམ་གྱིས་ན་ཡང་ནད་པ་ངལ་བ་ལ་སོགས་
པ་འབྱུང་ནི་དགག་དབྱེའི་སྔགས་ལན་གཅིག་གོ་ཞེས་ལན་གཅིག་བརྗོད་པར་བྱའོ་
ཞེས་པའོ། །དགག་དབྱེ་བྱེད་པ་པོ་དེས་དགེ་སློང་གི་གྲལ་གྱི་དགག་དབྱེ་རྫོགས་ན་

དགག་དབྱེ་བྱེད་པ་པོ་གཞུན་གཅིག་ལ་རང་གི་དགག་དབྱེ་བྱའོ། །གལ་ཏེ་དེས་དགག་
དབྱེ་བྱ་ཡུལ་དགག་དབྱེ་བྱེད་པ་པོ་བསྐོས་པ་གཞན་མེད་ན་གྲལ་གྱི་དགེ་སློང་གཞན་
གཅིག་ལ་རང་གི་དགག་དབྱེ་བྱའོ། །གསུམ་པ་མཇུག་གི་ཆོ་ག་ནི། དགེ་འདུན་ཐམས་
ཅད་ཀྱིས་དགག་དབྱེ་བྱས་པ་དེ་ཉིད་དགེ་འདུན་ལ་གོ་བར་བྱའོ། །ཐམས་ཅད་ཀྱིས་
ལེགས་པར་དགག་དབྱེ་མཛད་དོ། །ཤིན་ཏུ་དགག་དབྱེ་མཛད་དོ་ཞེས་བསྒྲུབ་པར་བྱའོ། །
ཞེས་གསུངས་ཏེ། དགེ་སློང་ཐམས་ཅད་ཀྱིས་དགག་དབྱེ་བྱས་ཟིན་པ་ན་དགག་དབྱེ་
བྱེད་པ་པོས་རྩྭ་ཆུན་རྣམས་བསྡུས་པ་བགྲངས་ནས། དགེ་འདུན་བཙུན་པ་རྣམས་
གསན་དུ་གསོལ། འདི་ལྟར་བཀྲ་ཤིས་པའི་གནས་འདི་ན་དབྱར་གནས་པའི་དགེ་སློང་
འདི་སྙེད་ཀྱིས་དགག་དབྱེ་མཛད་དོ་ཞེས་དགེ་འདུན་ཐམས་ཅད་ཀྱིས་དགུག་དབྱེ་
བྱས་པ་དེ་ཉིད་དགེ་འདུན་ལ་གོ་བར་བྱའོ། །དེ་མ་ཐག་ཏུ་དགེ་སློང་འདུས་པ་ཐམསཾ་
ཅད་ཀྱིས་འདི་སྐད་ཅེས་ལེགས་པར་དགག་དབྱེ་མཛད་དོ། །ཤིན་ཏུ་དགག་དབྱེ་
མཛད་དོ་ཞེས་དགག་དབྱེ་བྱེད་པ་པོའི་ཚིག་དེ་དང་མཐུན་པར་བྱེད་པ་བསྒྲུབ་པར་བྱའོ། །
དེ་སྐད་མ་སྨྲས་ན་འགལ་ཚབས་ཅན་དུ་འགྱུར་རོ་ཞེས་ལུང་ལས་སོ། །དེའང་ལེགས་
པར་དགག་དབྱེ་མཛད་དོ་ཞེས་བྱ་བའི་དོན་ནི། དེ་ལྟར་དགེ་འདུན་གྱིས་དགག་དབྱེ་
མཛད་པ་དེ་ཡང་རང་དགར་མཛད་པ་དང་། ཆོས་དང་མི་མཐུན་པ་མིན་གྱི། ཐུབ་པས་
ཇི་ལྟར་བཅས་པ་ལྟར་ཆོས་དང་མཐུན་པ་དང༌། ཁ་ན་མ་ཐོ་བ་མེད་པར་མཛད་པ་ཡིན་
ནོ་ཞེས་པའོ། །ཤིན་ཏུ་དགག་དབྱེ་མཛད་དོ་ཞེས་པ་ནི་དེ་ལྟར་དགག་དབྱེ་བྱས་པ་དེ་
གཞན་གྱི་ལད་མོ་དང་གཡམ་ལ་རྒྱུག་པ་ཙམ་མིན་པར་ཞེ་ཐག་པ་ནས་ཐེ་ཚོམ་མེད་
པར་མཛད་པ་ཡིན་ནོ་ཞེས་པའོ། །གཉིས་པ་རྫས་ཀྱི་དགག་དབྱེ་བྱ་བ་ནི། རང་གི་
རྫས་གང་ཡང་རུང་བ་ཐ་ན་ཁབ་ཙམ་གྱིས་ཀྱང་དགེ་འདུན་ལ་རྫས་ཀྱི་དགག་དབྱེ་
བརྩམ་པར་བྱ་སྟེ། དེ་བླངས་ནས་ཚིག་གིས་སོ། །བཙུན་པ་རྫས་འདི་ལྟ་བུས་ཀྱང་
དབྱར་གནས་པའི་དགེ་སློང་གི་དགེ་འདུན་ལ་དགག་དབྱེ་བགྱིར་རུང་ངོ་ཞེས་སོ། །

ཞེས་གསུངས་ཏེ། དེ་ནས་དེ་མ་ཐག་ཏུ་རྙེད་པའི་སྒོ་དབྱེ་བའི་ཕྱིར་རྫས་ཀྱི་དགག་དབྱེ་
བྱ་སྟེ། བསྐོས་པའི་དགེ་སློང་དེས་ཁ་ཟས་ལས་གཞན་པའི་རང་གི་རྫས་གང་ཡང་རུང་
བ་ཐ་ན་ཁབ་ཀྱི་མཐའ་ཡན་ཆད་ཙམ་གྱིས་ཀྱང་དགེ་འདུན་ལུ་རྫས་ཀྱི་དགག་དབྱེ་
བརྩམ་པར་བྱ་སྟེ། དེ་ཡང་ཇི་ལྟར་བརྩམ་ཞེ་ན། བསྐོས་པའི་དགེ་སློང་དེས་ཁབ་ལ་
སོགས་པའི་རྫས་དེ་ལག་ཏུ་བླངས་ནས་ཚིག་གིས་རྫས་ཀྱི་དགག་དབྱེ་བརྩམ་པར་བྱ་
དགོས་སོ། །ཚིག་ཇི་ལྟ་བུས་ཤེ་ན། དགེ་འདུན་བཙུན་པ་རྣམས་གསན་དུ་གསོལ།
ཁབ་ལ་སོགས་པ་རྫས་འདི་ལྟ་བུས་ཀྱང་དབྱར་གནས་པའི་དགེ་སློང་གི་དགེ་འདུན་
ལ་དགག་དབྱེ་བགྱིར་རུང་ངོ༌། །ཞེས་སོ། །འདི་ལ་ལུང་གཞི་ལས། བཙུན་པ་དག་
དངོས་པོ་འདི་ཙམ་གྱིས་ཀྱང་དབྱར་གནས་པའི་དགེ་འདུན་ལ་དགག་དབྱེ་མཛད་པར་
ཆུད་དོ་ཞེས་བརྗོད་པར་བྱའོ། །ཐམས་ཅད་ཀྱིས་ལེགས་པར་ཆུད་དོ། །ཤིན་ཏུ་ལེགས་
པར་ཆུད་དོ་ཞེས་བརྗོད་པར་བྱའོ། །ཞེས་གསུངས་སོ། །ཊི་ཀ་ལས། འདི་ནི་སྦྱིན་པར་
བྱེད་པ་རྣམས་ཀྱི་བསོད་ནམས་ཀྱི་འདུ་བའི་སྒོའི་བྱེ་བྲག་བསྟན་པའི་ཕྱིར་བཅས་ཏེ།
འདི་ལྟར་དགག་དབྱེ་བྱས་པའི་དགེ་སློང་གི་དགེ་འདུན་ནི་དགེ་ལེགས་ཀྱི་བསམ་པ་
ཅན་ཡིན་པའི་ཕྱིར། ཤིན་ཏུ་ཡོངས་སུ་དག་པ་དང་བྱམས་པའི་སེམས་དང་ལྡན་པ་ཡིན་
པའི་ཕྱིར་ཤིན་ཏུ་དང་བར་འགྱུར་བ་ཡིན་པས། དེའི་ཕྱིར་བསོད་ནམས་ཀྱི་ཞིང་ཆེས་
ཁྱད་པར་དུ་འཕགས་པ་ཡིན་པས་དེ་ལ་སྦྱིན་པ་བྱིན་ན་འབྲས་བུ་ཆེས་མང་པོར་འགྱུར་
རོ། །ཞེས་སོ། །གཉིས་པ་དགག་དབྱེ་བྱ་བའི་གོ་རིམ་ནི། དེའི་འོག་ཏུ་དགེ་ཚུལ་རྣམས་
ལ་དགག་དབྱེ་བྱའོ། །དེའི་འོག་ཏུ་དགེ་སློང་མ་རྣམས་ལའོ། །ཞེས་གསུངས་ཏེ། རྫས་
ཀྱི་དགག་དབྱེ་བྱས་པ་དེའི་འོག་ཏུ་དགག་དབྱེ་བྱེད་པ་པོ་དེས་དགེ་ཚུལ་རྣམས་ལ་
དགག་དབྱེ་བྱའོ། །དགེ་ཚུལ་གྱི་དགག་དབྱེ་བྱས་པ་དེའི་འོག་ཏུ་དགག་དབྱེ་བྱེད་པ་པོ་
དེས་དགེ་སློང་མ་རྣམས་ལ་དགག་དབྱེ་བྱའོ། །ལུང་གཞི་ལས། དེའི་འོག་ཏུ་དགེ་སློང་
མ་རྣམས་དང་། དགེ་སློབ་མ་རྣམས་དང༌། དགེ་ཚུལ་དང་། དགེ་ཚུལ་མ་རྣམས་དགག་

དབྱེ་བྱེད་དུ་གཞུག་གོ་ཞེས་དགེ་སློང་གི་དགག་དབྱེའི་འོག་ཏུ་དགེ་སློང་མའི་སོགས་སྡེ་
བ་བཞིའི་དགག་དབྱེ་གསུངས་ཀྱང་། དེ་ནི་བཤད་པའི་གོ་རིམ་ཙམ་ཡིན་གྱི་ལག་ལེན་
གྱི་གོ་རིམ་ནི་མཚན་རང་ཕྱོགས་མ་རྫོགས་པར་གཞན་ཕྱོགས་ལ་འཇུག་པར་མི་རིགས་
པའི་ཕྱིར་འདིར་དགེ་སློང་གི་འོག་ཏུ་དགེ་ཚུལ་གྱི་དགག་དབྱེ་གསུངས་ཏེ། ཊཱི་ཀ་ལས།
རང་གི་ཕྱོགས་མ་རྫོགས་པར་ཕྱོགས་གཞན་ལ་འཇུག་པར་མི་རིགས་པས་དེས་ན་དགེ་
ཚུལ་རྣམས་ཀྱི་འོག་ཏུ་དགེ་སློང་མ་རྣམས་ལ་དགག་དབྱེ་བྱ་བ་བསྟན་ཏེ། དགེ་སློང་མ་
ཞེས་སྨོས་པ་ནི་རང་གི་ཕྱོགས་དང་མཐུན་པའི་དཔེ་ཙམ་དུ་ཟད་པས་དེས་ན་དགེ་སློང་
མ་རྣམས་ཀྱི་འོག་ཏུ་དགེ་སློབ་མ་རྣམས་ལ་བྱ་བ་དང་། དེའི་འོག་ཏུ་དགེ་ཚུལ་མ་རྣམས་
ལ་བྱ་བ་ཡང་མདོ་འདིས་བསྡུས་པ་ཡིན་ནོ། །ཞེས་སོ། །བར་མ་རབ་བྱུང་ཕོ་དང་སྡོམ་
པ་བླངས་ཀྱང་མ་ཆགས་པའི་སྐྱེས་པ་རྣམས་ཀྱིས་དགེ་ཚུལ་གྱི་འཕྲོར་དགག་དབྱེ་བྱ་
དགོས་ཤིང༌། དེ་དག་མོ་རྣམས་ཀྱིས་དགེ་ཚུལ་མའི་འཕྲོར་དགག་དབྱེ་བྱ་དགོས་ཏེ། །
དེ་དག་ཀྱང་དབྱར་ནང་དུ་ཕན་ཚུན་ལྟུང་བ་གླེང་དྲན་མི་བྱེད་པ་ལ་སོགས་པའི་ཁྲིམས་
ལ་གནས་པ་གང་ཞིག དབྱར་མཇུག་ཏུ་དེ་དག་གི་ཉེས་བྱས་ཀྱི་ལྟུང་བ་དག་ཕྱིར་དང༌།
རྙེད་པའི་སྒོ་དབྱེ་བ་ལ་སོགས་པའི་ཕྱིར་དུ་དགག་དབྱེ་བྱ་དགོས་པའི་ཕྱིར་རོ། །དེ་ལྟར་
དགེ་ཚུལ་སོགས་ཀྱིས་དགག་དབྱེ་བྱས་པ་ན་དེ་དག་གི་གྲངས་ཀྱང་རྩྭ་ཆུན་གྱིས་
བགྲངས་ནས་དགེ་འདུན་ལ་བརྗོད་དགོས་སོ། །དེ་ནས་བསྐོས་པ་དེས་དབྱར་རྙེད་
རྣམས་བསྡུས་ནས་བགོ་བར་བྱའོ། །གལ་ཏེ་སྲ་བརྐྱངས་གདིང་ན་རྫས་ཀྱི་དགག་དབྱེ་
བྱས་ནས་ཉིན་དེར་དབྱར་རྙེད་སྲེད་པ་བསྐོས་ཏེ། དེ་ལ་གཏད་ནས་སྲ་བརྐྱང་གི་མཐར་
བགོ་བར་བྱའོ། །དགག་དབྱེ་བྱས་པའི་ཕྱི་ཉིན་ཚེས་བཅུ་དྲུག་ལ་གནས་ལ་ལྷག་པར་
ཆགས་པ་སྤང་བའི་ཕྱིར། མ་མཐའ་རྒྱང་གྲགས་གཅིག་ཚུན་ཆད་དུ་ལྗོངས་རྒྱུར་འགྲོ་
བར་བྱའོ། །ཕྱོགས་ཀུན་འཇིགས་པ་དང་བཅས་པའམ། ཞེ་འགྲས་པ་ཡོད་ན་ནི་མ་
སོང་བ་ལ་སྤྱིར་བཏང་ལྟུང་བ་མེད་ལ། འཇིགས་པ་མེད་པའམ་ཡོད་ཀྱང་འཇིགས་པ་

ལས་སྒྲོལ་བའི་ལམ་གྲོགས་རྙེད་བཞིན་དུ་མི་འགྲོ་ན་ནི་དགེ་སློང་མ་ལ་ལྟུང་བྱེད་དང་
དགེ་སློང་སོགས་ལ་ཉེས་བྱས་སྐྱེད་དོ། །བཅུ་དྲུག་གི་ཉིན་པར་འཇིགས་པ་ལས་སྒྲོལ་
བའི་ལམ་གྲོགས་མ་རྙེད་པར་བཅུ་བདུན་གྱི་ཉིན་པར་འཇིགས་པ་ལས་སྒྲོལ་བའི་ལམ་
གྲོགས་དང་བཅས་ཏེ་འགྲོ་ནའང་རུང་ངོ༌། །ལྗོངས་རྒྱུར་སོང་ནས་སྡོད་སྐབས་སུ་དགའ་
སྤྲོའི་ཚུལ་གྱིས་ལུང་རིགས་དང་མཐུན་པའི་ཆོས་ཀྱི་བགྲོ་གླེང་རྩོད་རིགས་ཀྱི་ལམ་ནས་
གཏོང་བ་ལས་གཞན་བག་མེད་ཀྱི་རྩེད་མོ་དང་ངག་འཁྱལ་སོགས་ཆོས་དང་མི་མཐུན་
པ་དང་འདུལ་བ་དང་མི་མཐུན་པ་ཐམས་ཅད་གཏན་ནས་མཛད་མི་རིགས་ཞེས་མཁན་
པོ་པདྨ་བཛྲ་སོགས་ཀྱིས་གསུངས་པ་ལྟར་མཁན་པོ་དང་དབྱར་བདག་སོགས་ཀྱིས་
བལྟས་ནས་ལག་ལེན་ལ་ཐེབ་པ་ཞིག་བྱེད་པ་གལ་ཆེའོ། །གསུམ་པ་གནས་དང་བྱེད་
པ་པོ་ལ་དོགས་པ་གཅོད་པནི། བྱིན་གྱིས་བརླབས་ཏེ་སོང་བས་དེར་སྔར་དགག་དབྱེ་
བྱེད་པ་ན་དེ་དག་དང་ལྷན་ཅིག་བྱས་པ་ན་དགག་དབྱེ་བྱས་པ་ཉིད་ཡིན་ནོ། །བུད་མེད་
ལ་ནི་མ་ཡིན་ནོ། །གྱུར་པ་ལ་ཡང་ངོ་། །ཞེས་གསུངས་ཏེ། གང་དུ་དབྱར་གནས་པར་
ཁས་བླངས་པ་དེར་དགག་དབྱེ་ཆགས་ཀྱི་གཞན་དུ་མི་ཆགས་སམ་ཞེ་ན། ཆོས་ལྡན་གྱི་
དོན་དུ་ཞག་བདུན་ལ་སོགས་པར་བྱིན་གྱིས་བརླབས་ཏེ་སོང་བས་གནས་གཞན་དེར་
དེ་ན་གནས་པའི་དགེ་འདུན་རྣམས་ཀྱིས་དབྱར་སྔ་མ་ཁས་བླངས་ནས་དགག་དབྱེ་ལ་
ཐུག་ཡོད་པའམ། ཚེས་གྲངས་ནོར་བའམ་འཐབ་ཀྲོལ་ཅན་འོངས་པའི་རྐྱེན་གྱིས་སྔར་
དགག་དབྱེ་བྱེད་པ་ན་གློ་བུར་དུ་འོངས་པ་དེས་གཉུག་མར་གནས་པ་དེ་དག་དང་ལྷན་
ཅིག་དགག་དབྱེ་བྱས་པ་ན་དགག་དབྱེ་བྱས་པ་ཉིད་ཡིན་ནོ། །དགག་དབྱེ་བྱེད་པ་པོ་
བུད་མེད་དགེ་སློང་མ་ལ་ནི་དགེ་སློང་དང་དགེ་སློང་མ་ལ་སོགས་པས་དགག་དབྱེ་
བྱས་ན་དགག་དབྱེ་བྱས་པ་ཉིད་མ་ཡིན་ནོ། །དེ་ཡང་ཊི་ཀ་ལས། བུད་མེད་ཀྱི་དགེ་
འདུན་ལ་ཡང་སྐྱེས་པས་དགག་དབྱེ་མི་བྱའོ། །དགག་དབྱེ་བྱེད་པ་ཉིད་ནི་སྐྱེས་པའི་
དབང་དུ་བྱས་པ་ཉིད་ཡིན་པའི་ཕྱིར་རོ། །ཞེས་སོ། །དེ་ཡང་བུད་མེད་རྟེན་དམན་པས་

དགོས་པ་མི་རྫོགས་པའི་ཕྱིར་རོ། །དགེ་སློང་དགག་དབྱེ་བྱེད་པ་པོར་བསྐོས་པ་དེ་
དགག་དབྱེ་བྱེད་པ་ན་དགེ་སློང་མར་མཚན་གྱུར་པ་ལ་ཡང་ངོ་སྟེ་དེ་ལ་དགེ་སློང་དང་
དགེ་སློང་མ་ལ་སོགས་པས་དགག་དབྱེ་བྱས་ན་དགག་དབྱེ་བྱས་པ་ཉིད་མ་ཡིན་ནོ་
ཞེས་སྦྱར་རོ། །གཉིས་པ་དམིགས་བསལ་ལ་གསུམ། ཡུལ་འཁྲུགས་སོགས་ཀྱི་རྐྱེན་
གྱིས་དུས་ཀྱི་སྔ་རོལ་ཏུ་དང་། གཞི་བཞག་པ་ལ་སོགས་པ་གསུམ་གྱིས་དང༌། འཐབ་
ཀྲོལ་ཅན་གྱི་དབང་གིས་དུས་ཀྱི་སྔར་རམ་ཕྱིས་དགག་དབྱེ་བྱར་རུང་བའི་དམིགས་
བསལ་ལོ། །དང་པོ་ནི། གནས་པར་མི་ནུས་པ་ཉིད་ཡིན་ན་སྤྱོད་ཡུལ་དུ་གྱུར་པའི་དགེ་
སློང་ལ་ཚོགས་ཀྱི་དགག་དབྱེ་གོ་བར་བྱའོ། །དབྱར་གྱི་ནང་དུ་བྱ་བས་འགྲོ་དགོས་ན་
དགག་དབྱེ་བྱའོ། །ཞེས་གསུངས་ཏེ། གནས་པར་ཁས་བླངས་པའི་གནས་སུ་ཡུལ་
འཁྲུགས་པ་ལ་སོགས་པའི་རྒྱུས་གནས་པར་མི་ནུས་པ་ཉིད་ཡིན་ན་རང་གི་མིག་གི་
སྤྱོད་ཡུལ་དུ་གྱུར་པའི་དགེ་སློང་མདུན་ན་གནས་པ་དེ་ལ་འགྲོ་བར་རྩོམ་པའི་དགེ་
སློང་དེས། ཚེ་དང་ལྡན་པ་དག་དེང་དགེ་འདུན་གྱི་དགག་དབྱེ་བཅོ་ལྔ་པ་ཡིན་མོད་ཀྱི།
གང་གི་ཚེ་དགེ་འདུན་མཐུན་པ་རྙེད་པ་དེའི་ཚེ་དགག་དབྱེ་བྱའོ་ཞེས་བརྗོད་པར་ལུང་
གཞི་ལས་གསུངས་ཤིང་། དེ་ལས་ཚིག་ཅུང་མང་བ་ཞིག་ཊཱི་ཀ་ལས། ཚེ་དང་ལྡན་པ་
དགོངས་སུ་གསོལ། དེང་དགེ་འདུན་གྱི་དགག་དབྱེ་ལགས་ཏེ། བདག་དགེ་སློང་མིང་
འདི་ཞེས་བགྱི་བའི་ཡང་དགག་དབྱེ་ལགས་ན། བདག་དགེ་སློང་མིང་འདི་ཞེས་བགྱི་
བ་བདག་ལ་མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དབྱར་གནས་
པའི་དགེ་འདུན་ལ་ཚོགས་པའི་དགག་དབྱེ་བགྱིད་ཀྱིས། ཚེ་དང་ལྡན་པ་རྣམས་ཀྱིས་
བདག་ལ་གདམས་དུ་གསོལ་སོགས་ལན་གསུམ་མམ་གཉིས་སམ་གཅིག་ཙམ་བཟླས་
ནས་ཚོགས་ཀྱི་དགག་དབྱེ་གོ་བར་བྱས་ཏེ་འགྲོ་བར་བྱའོ། །གཅིག་ཙམ་ཡང་བརྗོད་
མི་ནུས་པ་འབྱུང་སྲིད་པའི་ཕྱིར་ན། དེའི་ཚེ་ལག་བརྡ་ཡིས་ཀྱང་ཚོགས་ཀྱི་དགག་དབྱེ་
བྱ་བ་འགྲུབ་པར་གསུངས་སོ། །དམག་འཁྲུགས་སོགས་ཀྱི་རྐྱེན་གྱིས་གློ་བུར་དུ་དགེ་

འདུན་ཐམས་ཅད་གྱེས་དགོས་ནའང་དགེ་སློང་རྣམས་ཀྱིས་ཕན་ཚུན་གཅིག་གིས་
གཅིག་ལ་ཕྱག་བྱས་ཏེ། གོང་ལྟར་སྔགས་བཟླས་ནས་འགྱེས་པར་བྱའོ། །འདི་ལ་ཚེས་
གྲངས་ནི་ངེས་པ་མེད་དོ། །ཚོགས་ཀྱི་དགག་དབྱེ་ཞེས་པའི་དོན་ནི་ད་ལྟ་དགག་དབྱེ་
དངོས་བྱེད་ལོངས་མེད་ཀྱང༌། རྗེས་སུ་དགེ་འདུན་པ་མཉམ་དུ་ཚོགས་ཚེ་དགག་དབྱེ་
བྱེད་ཅེས་གོ་བར་བྱ་བའི་དོན་ཡིན་པར་གསུངས་སོ། །དགག་དབྱེའི་དུས་ལ་མ་བབ་
པར་དབྱར་གྱི་ནང་དུ་མི་འགྲོར་མི་རུང་བའི་བྱ་བས་དགེ་སློང་གནས་གཞན་དུ་འགྲོ་
དགོས་ན་གསོ་སྦྱོང་གཅིག་གི་དུས་དང་སྦྱར་ཏེ་དགག་དབྱེ་ཚུལ་བཞིན་དུ་བྱས་ནསཾ་
འགྲོ་བར་བྱའོ། །ཊི་ཀ་ལས། གནས་པར་ཁས་བླངས་པའི་དགེ་སློང་ལ་མི་འགྲོ་བར་
མི་རུང་བའི་བྱ་བ་དེ་ལྟ་བུ་ཞིག་བྱུང་ན་རང་དགར་འགྲོ་བ་མ་ཡིན་པའི་དགེ་སློང་དེས་
དབྱར་གྱི་ནང་དུ་དགག་དབྱེ་བྱེད་པ་ལ་མི་རིགས་པ་མེད་པའོ། །ཞེས་སོ། །གཉིས་པ་
ནི། གཞིའམ་གང་ཟག་གམ་གཉིས་ཀ་བཞག་ནས་ཀྱང་ངོ༌། །དེ་དག་མནོད་པར་བྱའོ། །
གཞག་པར་བྱ་བ་མཐའ་མ་གཏོགས་པ་ཉིད་ཁས་བླང་བར་བྱའོ། །ཚེ་དང་ལྡན་པ་ཁོ་བོ་
ཅག་ནི་ཚེ་དང་ལྡན་པས་ཅི་ནས་ཀྱང་གཞི་འཇོག་པར་བྱེད་ཅིང་གང་ཟག་འཇོག་པར་མི་
བྱེད་པ་དེའི་དོན་དུ་འདུས་ཤིང་འདུག་པ་མ་ཡིན་གྱི། འདི་ལྟར་བཅོམ་ལྡན་འདས་ཀྱིས་
ཚུལ་ཁྲིམས་རྣམ་པར་དག་པར་བྱ་བའི་ཕྱིར་ནི་གསོ་སྦྱོང་གསུངས་ལ། ཆོས་རྣམ་པར་
དག་པར་བྱ་བའི་ཕྱིར་ནི་དགག་དབྱེ་གསུངས་པས། གལ་ཏེ་འདོད་ན་དགག་དབྱེ་གྱིས་
ཤིག་ཅེས་སོ། །གང་ཟག་འཇོག་པར་བྱེད་ཅིང་གཞི་འཇོག་པར་མི་བྱེད་པ་དང་། གཞི་
ཡང་འཇོག་པར་བྱེད་ཅིང་གང་ཟག་ཀྱང་འཇོག་པར་བྱེད་པའིའོ། །ཁས་བླངས་པ་ཉིད་
ན་བཞག་པའམ་བཞག་པ་བསྙོན་པས་ནི་ཁས་བླངས་པ་ཉམས་པར་མི་འགྱུར་རོ། །དེ་
ལ་སྔ་མའམ་འདིའི་རྣམ་པ་དེ་ལྟ་བུ་ཅུང་ཟད་ཀྱང་མེད་དོ་ཞེས་ཟེར་ན་རྫུན་ཉིད་དོ། །
ཞེས་གསུངས་ཏེ། བདག་ལ་ལྟུང་བ་སྡེ་ལྔ་པོ་ཐམས་ཅད་ཀྱིས་གླེང་མི་ཆོག་ཅེས་དེ་ལྟར་
ལྟུང་བའི་གཞི་བཞག་ན་དགག་དབྱེ་བྱར་མི་རུང་ཡང་བདག་ལ་ལྟུང་བ་གཞན་གྱིས་ནི་

གླེངས་ཤིག་དགེ་འདུན་ལྷག་མའི་སྡེས་ནི་མ་གླེངས་ཤིག་ཅེས་ལྷག་མའི་སྡེ་ཚན་ལྟ་བུ་
ལྟུང་བའི་སྡེ་ཚན་གྱི་གཞི་བཞག་པའམ་བདག་ལ་ལྟུང་བ་གཞན་གྱིས་གླེངས་ཤིག་བུད་
མེད་ལྟ་བུ་གང་ཟག་འདི་ལས་བྱུང་བའི་ལྟུང་བས་ནི་མ་གླེངས་ཤིག་གམ་ཡང་ན་གང་
ཟག་འདིས་ནི་མ་གླེངས་ཤིག་ཅེས་གང་ཟག་གི་གཞི་བཞག་གམ་གཞི་དང་གང་ཟག་
གཉིས་ཀ་བཞག་ནས་ཀྱང་དགག་དབྱེ་བྱར་རུང་ངོ༌། །དེ་ལྟར་གཞིའམ་གང་ཟག་གམ་
གཉིས་ཀ་བཞག་སྟེ་དགག་དབྱེ་བྱེད་པ་དེ་དག་དགེ་འདུན་གྱིས་མནོད་པར་བྱའོ། །དེ་
ཡང་གང་མ་བཞག་པ་དེ་གླེང་ཞིང་ཕྱིར་བཅོས་སུ་གཞུག་ལ། བཞག་པ་དེ་གླེང་བར་མི་
བྱ་སྟེ། སྐབས་མ་ཕྱེས་པའི་ཕྱིར་རོ། །བཞག་པ་ཐམས་ཅད་ཁས་བླང་ངམ་ཞེ་ན།
གཞག་པར་བྱ་བ་མཐའ་ཕམ་པ་མ་གཏོགས་པ་དགེ་འདུན་ལྷག་མ་ལ་སོགས་པ་སྡེ་
ཚན་གང་ཡང་རུང་བ་འཇོག་ཅིང་དགག་དབྱེ་བྱེད་པ་ཉིད་ན་དགེ་འདུན་རྣམས་དང་
དགག་དབྱེ་བྱེད་པ་པོའི་དགེ་སློང་གིས་ཁས་བླང་བར་བྱའོ། །ལྟུང་བ་གཞན་གྱིས་ནི་
གླེངས་ཤིག་ཕམ་པའི་ལྟུང་བས་ནི་མ་གླེངས་ཤིག་ཅེས་ཕམ་པའི་ལྟུང་བའི་གཞི་བཞག་
ན་ཕམ་པས་ཉམས་ཚེ་ལྟུང་བ་གཞན་གླེངས་ཀྱང་དོན་མེད་པས་དེ་དང་མཉམ་དུ་
དགག་དབྱེ་བྱར་མི་རུང་ངོ༌། །དེས་ན་ལུང་གཞི་ལས། ཕམ་པ་བྱུང་བར་ཤེས་ན་བསྐྲད་
ལ་དགག་དབྱེ་བྱའོ། །གལ་ཏེ་དགེ་འདུན་ལྷག་མ་བྱུང་བར་ཤེས་ན་བྱིན་གྱིས་བརླབས་
ནས་དགག་དབྱེ་བྱའོ། །གལ་ཏེ་ལྟུང་བྱེད་དང་། སོ་སོར་བཤགས་པ་དང༌། ཉེས་བྱས་
དག་བྱུང་བར་ཤེས་ན་བཤགས་ནས་དགག་དབྱེ་བྱའོ། །ཞེས་གསུངས་སོ། །དེའང་
གཞི་འཇོག་པའམ་གང་ཟག་འཇོག་པ་སོགས་ལ་དགག་དབྱེ་བྱེད་པ་པོས་འདི་སྐད་
བརྗོད་ནས་ཁས་བླང་བར་བྱ་སྟེ། དང་པོ་གཞི་རྐྱང་བ་འཇོག་པ་དེ་ལ་འདི་སྐད་ཅེས་ཚེ་
དང་ལྡན་པ་དགེ་འདུན་དུ་གྱུར་པའི་དགེ་སློང་ཁོ་བོ་ཅག་ནི་ཚེ་དང་ལྡན་པས་ཅི་ནས་
ཀྱང་གཞི་འཇོག་པར་བྱེད་ཅིང་གང་ཟག་འཇོག་པར་མི་བྱེད་པ་དེའི་དོན་དུ་གནས་
གཅིག་ཏུ་འདུས་ཤིང་འདུག་པ་མ་ཡིན་གྱི། འདི་ལྟར་བཅོམ་ལྡན་འདས་ཀྱིས་ཚུལ་

ཁྲིམས་རྣམ་པར་དག་པར་བྱ་བའི་ཕྱིར་ནི་གསོ་སྦྱོང་གསུངས་ལ་སེམས་དང་སེམས་
ལས་བྱུང་བའི་ཉོན་མོངས་པའི་ཆོས་རྣམ་པར་དག་པར་བྱ་བའི་ཕྱིར་ནི་དགག་དབྱེ་
གསུངས་པས། གལ་ཏེ་བདག་ལ་ཕམ་པའི་ལྟུང་བ་མེད་པར་སེམས་ཤིང་གཞི་དང་
གང་ཟག་བཞག་པ་མེད་པས་དགག་དབྱེ་བྱེད་པར་འདོད་ན་བཞག་པ་མེད་པར་
དགག་དབྱེ་གྱིས་ཤིག་ཅེས་སོ། །དེ་བཞིན་དུ་གང་ཟག་རྐྱང་བ་འཇོག་པ་དེ་ལ་འདི་
སྐད་ཅེས་བརྗོད་པར་བྱ་སྟེ། ཚེ་དང་ལྡན་པ་ཁོ་བོ་ཅག་ནི་ཚེ་དང་ལྡན་པས་ཅི་ནས་ཀྱང་
གང་ཟག་འཇོག་པར་བྱེད་ཅིང་གཞི་འཇོག་པར་མི་བྱེད་པ་དེའི་དོན་དུ་འདུས་ཤིང་
འདུག་པ་མ་ཡིན་གྱི་ཞེས་པ་ལ་སོགས་པ་སྔ་མ་བཞིན་དུ་བརྗོད་པ་དང༌། གཞི་དང་
གང་ཟག་གཉིས་ཀ་འཇོག་པ་དེ་ལ་འདི་སྐད་ཅེས་ཚེ་དང་ལྡན་པ་ཁོ་བོ་ཅག་ནི་ཚེ་དང་
ལྡན་པས་ཅི་ནས་ཀྱང་གཞི་ཡང་འཇོག་པར་བྱེད་ཅིང་གང་ཟག་ཀྱང་འཇོག་པར་བྱེད་
པའི་དོན་དུ་འདུས་ཤིང་འདུག་པ་མ་ཡིན་གྱི། འདི་ལྟར་བཅོམ་ལྡན་འདས་ཀྱིས་ཞེས་
པ་ལ་སོགས་པ་བརྗོད་པར་བྱའོ། །གཞིའམ་གང་ཟག་གམ་གཉིས་ཀ་བཞག་ནས་
དགག་དབྱེ་བྱེད་ན་ལྟུང་བ་དག་པའི་དགོས་པ་རྫོགས་པར་མི་འགྲུབ་པས་ན་གཞི་ལ་
སོགས་པ་མི་འཇོག་པའི་ཆེད་དུ་དེ་ལྟར་བརྗོད་པར་བྱ་བ་ཡིན་ནོ། །གཞི་བཞག་པའམ་
གང་ཟག་བཞག་པའམ་གཉིས་ཀ་བཞག་ནས་དགག་དབྱེ་བྱེད་པ་དེ། དགེ་འདུན་དང་
དགག་དབྱེ་བྱེད་པ་པོས་ཁས་བླངས་ཏེ་དགག་དབྱེ་བྱས་ཟིན་པ་ཉིད་ན་བདག་གིས་
ཅུང་ཟད་ཀྱང་མ་བཞག་གོ་ཞེས་བཞག་པ་སྤྱི་ལ་བསྙོན་པའམ། ལྷག་མའི་གཞི་བཞག་
པ་ལ་ལྷག་མའི་གཞི་མ་བཞག་སྤང་ལྟུང་གི་གཞི་བཞག་པ་ཡིན་ཞེས་བཞག་པ་ལ་ཆ་
ཤས་ཀྱིས་བསྙོན་པས་ནི་སྔར་དགེ་འདུན་རྣམས་དང་དགག་དབྱེ་བྱེད་པ་པོའི་དགེ་
སློང་གིས་དེའི་དགག་དབྱེ་ཁས་བླངས་པ་ཉམས་པར་མི་འགྱུར་རོ། །དགག་དབྱེ་བྱས་
པ་ཉིད་ཁོ་ན་ཡིན་པས་ཡང་གཟོད་དགག་དབྱེ་བྱ་མི་དགོས་ཞེས་བྱ་བའི་ཐ་ཚིག་གོ་
ཞེས་ཊཱི་ཀ་ལས་སོ། །བསྟན་མ་ཐག་པའི་བསྙོན་པ་དེ་ལ་སྔ་མུ་བདག་གིས་ཅུང་ཟད་

ཀྱང་བཞག་པ་མེད་དོ་ཞེས་བཞག་པ་སྤྱིའམ་ཕྱི་མ་ཆ་ཤས་བཞག་པ་འདིའི་རྣམ་པ་དེ་
ལྟ་བུ་ཅུང་ཟད་ཀྱང་མེད་དོ་ཞེས་ཟེར་ན་ཤེས་བཞིན་རྫུན་དུ་སྨྲ་བའི་ཁ་ན་མ་ཐོ་བ་སྐྱེད་
པ་ཉིད་དོ། །གསུམ་པ་ནི། གལ་ཏེ་གནས་པར་ཁས་བླངས་པ་དག་གིས་དགེ་སློང་
འཐབ་ཀྲོལ་བྱེད་པ་དག་འོང་བར་ཐོས་པར་གྱུར་ན་གལ་ཏེ་གསོ་སྦྱོང་གཉིས་སམ་
གསུམ་ཐལ་བར་གྱུར་ན་དགག་དབྱེ་བྱའོ། །མ་གྲུབ་ན་དཀྱིལ་འཁོར་བ་ལྔའམ་དྲུག་ཏུ་
བློ་མཐུན་པར་བྱའོ། །ངག་གིས་བཤེས་པའི་ཚིག་གིས་བསུས་ནས་ལྷུང་བཟེད་ཆོས་
གོས་བླང་བ་དང་། གནས་ཁང་དང་ཁྱམས་དང་ཁང་པ་བརྩེགས་པ་བསྐོ་བ་དང་། ཁྲུས་
དང་སྣུམ་བག་གི་རྙེད་པ་བསྟབ་པ་དང་། ཆོས་མཉན་པ་སྦྱིན་པ་དང་དེ་ལྟ་བུའི་མགུ་
བར་འགྱུར་བ་དག་བྱའོ། །བདག་ཉིད་ཀྱི་དངོས་པོར་མ་གྲུབ་ན་དཀྱིལ་འཁོར་བ་དག་
ཏུ་གསོ་སྦྱོང་བྱའོ། །འོ་ན་དེང་ཁྱོད་ཀྱི་དགག་དབྱེ་མ་ཡིན་ནམ་ཞེས་ཟེར་བ་དག་ལ་ཚེ་
དང་ལྡན་པ་དག་སྡོད་ཅིག །ཁྱོད་ཅག་གློ་བུར་དུ་ལྷགས་པ་ཡིན་གྱི། དོན་འདི་ནི་གཞུག་
མར་གནས་པ་དག་གིས་ཡིན་ནོ་ཞེས་ལན་གདབ་པར་བྱའོ། །དོང་བ་དག་ན་དགག་
དབྱེ་བྱའོ། །ཞེས་གསུངས་ཏེ། གལ་ཏེ་དབྱར་གནས་པར་ཁས་བླངས་པ་དག་གིས་
རང་གི་གནས་དེར་དབྱར་མཐའི་དགག་དབྱེ་བྱེད་པའི་དུས་སུ་གནས་གཞན་ནས་དགེ་
སློང་འཐབ་ཀྲོལ་བྱེད་པ་དག་འོང་བར་ཐོས་པར་གྱུར་ན་གལ་ཏེ་དབྱར་ཁས་བླངས་
ནས་གསོ་སྦྱོང་ལན་གཉིས་སམ་གསུམ་ཐལ་བར་གྱུར་ནའམ་སོང་ཟིན་པ་ཡིན་ན་
དགག་དབྱེའི་དུས་ལ་མ་བབ་ཀྱང་རུང་སྟེ་འཐབ་ཀྲོལ་བྱེད་པ་འོང་བའི་སྔ་རོལ་ཏུ་ཟླ་བ་
ཉ་ཤི་གཅིག་གི་དུས་དང་སྦྱར་ཏེ་དགག་དབྱེ་བྱའོ། །འགྲེལ་ཆུང་ལས། ཚུལ་ནས་
དབྱུང་བའི་ཚེ་ལྟུང་བ་སྡེ་ལྔ་ལས་རྒོལ་ཅིག་ཕོར་སྐབས་འབྱེད་པའི་རིགས་ཀྱི། དེའི་
ཁར་སྐུར་བ་བཏབ་ལ་བསྐུར་ཏེ་དཀྲུག་གོ་ཞེས་ཟེར་བ་གཅིག་ཐོས་ན་འབྱུང་བའི་ཞག་
དུས་ལས་ཟླ་བ་གཅིག་སྔར་བསྡུམས་ཏེ་འབྱུང་ངོ༌། །དེ་ལྟར་བསྡུམས་ཀྱང་འཐབ་མོ་པ་
དེ་འོང་ཞིང་སླེབ་པར་འགྱུར་ན་ཟླ་བ་ཕྱེད་དང་གཉིས་ཀྱིས་ཀྱང་སྔར་བསྡུམས་ཏེ་དབྱུང་

ངོ༌། །ཞེས་དང་། ཊཱི་ཀ་ལས། གཉིས་ཐལ་བར་གྱུར་ན་ཞེས་སྨོས་པས་ནི་ཕྱེད་བྱས་པ་
ཉིད་བསྟན་ལ། གསུམ་ཐལ་བར་གྱུར་ན་ཞེས་སྨོས་པས་ནི་ཕལ་ཆེར་བྱས་པ་ཉིད་དུ་
བསྟན་ཏེ། ཐམས་ཅད་ལ་ཡང་ཕྱེད་བྱས་པ་ནི་བྱས་པ་ཉིད་ཡིན་ནོ་ཞེས་འཇིག་རྟེན་
པའི་གྲགས་པ་ཡིན་ལ། ཕལ་ཆེར་བྱས་པ་ནི་བྱས་པ་ཉིད་ཡིན་ནོ་ཞེས་འཕགས་པའི་
གྲགས་པ་ཡིན་པས། འདིར་ཡང་གསོ་སྦྱོང་ལན་གཉིས་བྱས་པས་ནི་དབྱར་གནས་པ་
བྱས་པ་ཉིད་ཡིན་པར་འཇིག་རྟེན་པའི་གྲགས་པས་གྲགས་པ་ཉིད་ཡིན་ལ། གསོ་སྦྱོང་
ལན་གསུམ་བྱས་པས་ནི་དབྱར་གནས་པར་བྱས་པ་ཉིད་ཡིན་པར་འཕགས་པའི་
གྲགས་པས་གྲགས་པ་ཉིད་ཡིན་པས། རྐྱེན་དེ་ལྟ་བུའི་དབང་གིས་དུས་དེ་ཙམ་གྱི་
དགག་དབྱེ་བྱས་ན་ཡང་དབྱར་གནས་པའི་ཡོན་ཏན་དང་དགག་དབྱེའི་ཡོན་ཏན་
འཐོབ་པར་འགྱུར་རོ། །ཞེས་གསུངས་སོ། །འོ་ན་སྡོམ་ཊིཀ་དཔག་བསམ་སྙེ་མ་ལས།
རྐྱེན་དབང་གིས་ཟླ་བ་གཅིག་གམ་ཕྱེད་དང་གཉིས་འདས་པའི་ཉ་ཤི་གང་རུང་ལ་
དགག་དབྱེ་བྱར་རུང་ཞིང་། ཞེས་དང༌། ལོ་ཆེན་གྱི་གཞི་གསུམ་ཆོ་ག་ཐར་གླིང་དུ་
བགྲོད་པའི་གྲུ་ཆེན་ལས། རྐྱེན་དབང་གིས་དབྱར་ཟླ་བ་གསུམ་གནས་པར་མི་ནུས་ན་
ཟླ་བ་གཅིག་གམ་ཕྱེད་དང་གཉིས་འདས་པའི་ཉ་ཤི་གང་རུང་ལ་དགག་དབྱེ་བྱར་རུང་
སྟེ། མདོ་རྩ་བར། གལ་ཏེ་གསོ་སྦྱོང་གཉིས་སམ་གསུམ་ཐལ་བར་གྱུར་ན་དགག་དབྱེ་
བྱའོ། །ཞེས་སོ། །ཞེས་གསུངས་པའི་དོན་ཅི་ཞེ་ན། དེ་ཡང་དབྱར་ཁས་བླངས་ནས་ཟླ་
བ་གཅིག་འདས་ཏེ་གསོ་སྦྱོང་གཉིས་ཐལ་ནས་གསོ་སྦྱོང་གསུམ་པའི་དུས་སུ་དགག་
དབྱེ་བྱར་རུང་བ་དང༌། ཟླ་བ་ཕྱེད་དང་གཉིས་འདས་ཏེ་གསོ་སྦྱོང་གསུམ་ཐལ་ནས་
གསོ་སྦྱོང་བཞི་པ་ལྟ་བུའི་དུས་སུ་དགག་དབྱེ་བྱར་རུང་ངོ་ཞེས་པའི་དོན་ནོ། །དེའི་ཚེ་
བར་ཆད་ཀྱི་རྐྱེན་གྱིས་དགེ་འདུན་པ་ཐམས་ཅད་དགག་དབྱེ་ལྷན་ཅིག་ཏུ་བྱ་བ་མ་གྲུབ་
པའམ་སྔར་འཐབ་ཀྲོལ་ཅན་འོང་བར་མ་ཐོས་ཤིང་ཚུལ་ནས་དབྱུང་ཀར་འཐབ་ཀྲོལ་
བྱེད་པ་ལྷགས་ན་མཚམས་ཆེན་པོ་དཀྲོལ་ལ་དཀྱིལ་འཁོར་བ་ལྔའམ་དྲུག་ཏུ་བློ་

མཐུན་པར་བྱུ་ཞིང་དེ་དག་ཏུ་སོ་སོར་དགག་དབྱེ་བྱའོ། །ལུང་གཞི་ལས། དཀྱིལ་
འཁོར་བ་གཉིས་སམ་གསུམ་ཁས་བླང་བར་བྱའོ་ཞེས་གསུངས་ཀྱང་མཚོན་པ་ཙམ་སྟེ།
ཅི་དགོས་པ་བྱའོ། །དེ་ལྟར་དཀྱིལ་འཁོར་བ་ལྔའམ་དྲུག་ཏུ་བློ་མཐུན་པར་བྱས་ཟིན་
ཀྱང་དགག་དབྱེ་མ་བྱས་པའི་སྐབས་དེར་འཐབ་ཀྲོལ་བ་དག་འོངས་ན་དེ་ལ་ངག་གིས་
བཤེས་པའི་ཚིག་གིས་བསུས་ནས་འཐབ་ཀྲོལ་བྱེད་པ་དེའི་ལྷུང་བཟེད་དང་ཆོས་གོས་
བླང་བུ་དང་གནས་ཁང་དང་ཁྱམས་དང་ཁང་པ་བརྩེགས་པ་བསྐོ་བ་དང༌། ཁྲུས་ཆབ་
དང་སྣུམ་བག་གི་རྙེད་པ་བསྟབ་པ་དང༌། ཆོས་མཉན་པ་སྦྱིན་པ་དང་། ཊཱི་ཀར་གཅམ་
གསག་ཅེས་བཅོས་མའི་ངོ་བསྟོད་ལ་སོགས་པ་དེ་ལྟ་བུའི་མགུ་བར་འགྱུར་བ་དག་བྱའོ། །
དེ་ལྟར་བྱས་ཀྱང་བདག་ཉིད་དང་མཐུན་པ་ཉིད་ཀྱི་དངོས་པོར་མ་གྲུབ་ན་སྔར་བློ་
མཐུན་པར་བྱས་པའི་དཀྱིལ་འཁོར་བ་དག་ཏུ་འཐབ་ཀྲོལ་བ་དེས་མ་ཚོར་བར་གསོ་
སྦྱོང་བྱའོ། །གལ་ཏེ་དགག་དབྱེ་བྱེད་ན་དེས་ལྟུང་བ་གླེང་དྲན་ཕྱིན་ཅི་ལོག་བྱེད་ཅིང་
འཁྲུགས་པ་འབྱུང་ངོ༌། །དེའི་ཚེ་གསོ་སྦྱོང་བྱེད་པ་དེ་འཐབ་ཀྲོལ་བ་དེས་ཚོར་ཏེ་འོ་ན་
དེང་ཁྱོད་ཀྱི་དགག་དབྱེ་མ་ཡིན་ནམ་ཅིའི་ཕྱིར་གསོ་སྦྱོང་བྱེད་པ་ཡིན་ཞེས་ཟེར་བ་
དག་ལ། གཉུག་མར་གནས་པ་དག་གིས་འདི་སྐད་ཅེས་ཚེ་དང་ལྡན་པ་དག་དགག་
དབྱེའི་དུས་ཡིན་མིན་མ་དཔྱོད་པར་སྡོད་ཅིག ཁྱེད་ཅག་གློ་བུར་དུ་ལྷགས་པ་ཡིན་
གྱིས། གསོ་སྦྱོང་དང་དགག་དབྱེའི་དུས་ནམ་ཡིན་གྱི་དོན་འདི་ནི་གཉུག་མར་གནས་
པ་དག་གིས་དཔྱད་པར་བྱ་བ་ཡིན་ནོ་ཞེས་ལན་གདབ་པར་བྱའོ། །དེ་ལྟར་ཟླ་བ་
གསུམ་རྫོགས་པའི་མཐར་དགག་དབྱེའི་དུས་སུ་གསོ་སྦྱོང་བྱས་པའི་རྗེས་ལ་འཐབ་
ཀྲོལ་བ་དེ་དག་གནས་དེ་ནས་དོང་བ་སྟེ་གཞན་དུ་སོང་བ་དག་ན་གསོ་སྦྱོང་གི་དུས་ལ་
བབ་ཚེ་དགག་དབྱེ་བྱའོ། །དེའི་ཚེ་དབྱར་སྔ་མ་ཡིན་ན་དགུ་པའི་མར་ངོ་དང་། ཕྱི་མ་
ཡིན་ན་བཅུ་པའི་མར་ངོ་ལྟ་བུ་ལ་དགག་དབྱེ་བྱེད་དགོས་ལ། དེ་ལྟར་ན་དབྱར་ཟླ་བ་
གསུམ་ལས་ལྷག་གནས་པར་འགྱུར་བ་དང༌། དབྱར་ཁས་བླངས་པའི་འཕེན་པ་སྔོན་

ནས་ཟད་པས་དབྱར་ཁས་བླངས་པ་མི་འཇིག་གམ་དཔྱད་འཚལ། དགག་དབྱེའི་
གཞིའོ། །གཉིས་པ་ཕྲན་ཚེགས་ལ་སོགས་པའི་སྐབས་ནས་འབྱུང་བ་ལ་གསུམ།
བཟོད་པ་མ་བྱས་པར་དགག་དབྱེ་བྱ་བ་དགག་པ་དང༌། ཀུན་དགའ་བར་མ་བྱས་པར་
དགག་དབྱེ་བྱ་བ་དགག་པ་དང་། བཟོད་གསོལ་དང་འབྲེལ་བ་གཞན་བསྟན་པའོ། །
དང་པོ་ནི། ནང་དང་བཅས་པས་བཟོད་པ་མ་བྱས་པར་དགག་དབྱེ་མི་བྱའོ། །ཞག་
བཅུའམ་ཟླ་བ་ཕྱེད་ཀྱིས་དེ་འབྱུང་བར་འགྱུར་བ་ཉིད་ན་དེའི་དུས་ཡིན་ནོ། །ཁ་ཅིག་
ལས་ནི་བདུན་ནམ་བརྒྱུད་ན་ཞེའོ། །འདུས་པར་ནི་མ་ཡིན་ནོ། །དེས་བཟོད་པ་མ་བྱས་
པར་མི་བྱའོ། །ཞེས་གསུངས་ཏེ། ནང་ཞེ་འགྲས་པ་དང་བཅས་པས་ཕན་ཚུན་བཟོད་
པ་གསོལ་བ་མ་བྱས་པར་ཐམས་ཅད་ཀྱིས་དགག་དབྱེ་མི་བྱའོ། །ནང་ཞེ་འགྲས་པ་
དང་བཅས་ན་དགག་དབྱེ་ཡང་དག་པ་ཞིག་མི་འོང་བའི་ཕྱིར་རོ། །བཟོད་པ་བྱ་བའི་
དུས་གང་ཞེ་ན། ཞག་བཅུའམུ་ཟླ་བ་ཕྱེད་ཀྱིས་དགག་དབྱེ་དེ་འབྱུང་བར་འགྱུར་བ་
ཉིད་ན་བཟོད་པ་གསོལ་བ་དེའི་དུས་ཡིན་ནོ། །གཞུང་ཁ་ཅིག་ལས་ནི་ཞག་བདུན་
ནམ་བརྒྱད་ན་དགག་དབྱེ་དེ་འབྱུང་བར་འགྱུར་བ་ཉིད་ན་བཟོད་པ་གསོལ་བའི་དུས་
ཡིན་ནོ་ཞེའོ། །དགག་དབྱེའི་དོན་དུ་འདུས་པ་ལ་སོགས་མི་མང་པོ་འདུས་པར་ནི་
བཟོད་པ་གསོལ་བ་དེའི་དུས་མ་ཡིན་ནོ། །འདི་ལྟར་བཟོད་པར་བྱ་བས་ཀྱང་དེར་
སེམས་གཏོད་པར་མི་ནུས་ལ། བཟོད་པ་བྱེད་པའི་སེམས་ཀྱང་སྐྱེངས་པར་འགྱུར་བས་
ཞེས་ཊཱི་ཀ་ལས་སོ། །བཟོད་པ་གསོལ་ཡུལ་དེས་བཟོད་པ་བླངས་པ་མ་བྱས་པར་
དགག་དབྱེ་མི་བྱའོ། །གཉིས་པ་ནི། དེའི་ཚེ་འདུས་པ་ཐམས་ཅད་ཀྱིས་ཕན་ཚུན་ཀུན་
དགའ་བར་མ་བྱས་པར་མི་བྱའོ། །ཞེས་གསུངས་ཏེ། ཚེས་བཅོ་ལྔའི་མཚན་མོ་དགག་
དབྱེའི་དུས་དེའི་ཚེ་དགེ་སློང་གནས་དེར་འདུས་པ་ཐམས་ཅད་ཀྱིས་ཕྱག་བྱ་བ་ལ་
སོགས་པས་ཕན་ཚུན་ཀུན་དགའ་བར་མ་བྱས་པར་གྱ་ཚོམ་དུ་དགག་དབྱེ་མི་བྱའོ། །
འདི་ལ་ཤེར་འབྱུང་གི་འགྲེལ་པའི་རྩ་བ་ལས། ལུས་པ་ཐམས་ཅད་ཀྱང་མགུ་བ་མ་

བྱས་ན་མ་ཡིན། ཞེས་དང༌། དེའི་འགྲེལ་པ་ལས། ཚུལ་ནས་དབྱུང་བར་ཐམས་ཅད་
ཀྱིས་ཀྱང་གཅིག་ལ་གཅིག་བཟོད་པ་གསོལ་ཅིག་པའོ་ཞེས་ཐམས་ཅད་ཀྱིས་གཅིག་ལ་
གཅིག་བཟོད་པ་གསོལ་བར་གསུངས་ལ། དེ་ལྟར་ལོ་ཆེན་གྱི་གཞི་གསུམ་ཆོ་ག་ལས།
དགག་དབྱེ་བྱེད་པར་དགེ་འདུན་ཐམས་ཅད་འདུས་པ་ན་ཐམས་ཅད་ཀྱིས་ཕན་ཚུན་
ཕྱག་ཟིང་པོར་བྱས་ལ། འགྲེང་སྟེ་འདུད་པ་དང་བཅས་པས། དབྱར་དགེ་འདུན་གྱི་
ནང་དུ་ཚུལ་བཞིན་མ་གྱུར་པས་ཐུགས་དང་འགལ་བ་ཐམས་ཅད་བཟོད་པར་གསོལ་
ལོ་ཞེས་གསུངས་སོ། །ཕྱག་ཟིང་པོ་ཞེས་པ་ནི་ཆ་མི་འགྲིག་པའམ་བསྣོལ་བའམ་
འཆོལ་བ་ཞིག་གི་དོན་ཡིན་ཞེས་གུང་ཐང་བསྟན་པའི་སྒྲོན་མེ་སོགས་ཀྱིས་གསུངས་སོ། །
གསུམ་པ་ནི། གཤེ་བ་ལ་བཟོད་པ་མི་གསོལ་བར་མི་བྱའོ། །དགེ་སློང་མས་དགེ་སློང་
ལ་གནས་ཀྱི་ཕྱི་རོལ་ཏུ་བཟོད་པ་གསོལ་བར་མི་བྱའོ། །རྐང་པ་གཉིས་ལ་ཕྱག་བྱས་ཏེ་
མི་བྱའོ། །བཟོད་ན་ཕྱག་བྱས་ཏེ་འགྲོ་བར་བྱའོ། །བཟོད་པ་གསོལ་བར་བྱེད་པ་དེ་ལ་
དགེ་སློང་གིས་མ་གུས་པར་བྱས་ཏེ་འགྲོ་བར་མི་བྱའོ། །འདའ་བར་མི་བྱའོ། །བཟོད་
པར་བྱ་བ་ལ་སྔར་ཤེས་པ་ཤད་ཀྱིས་སྦྱོང་དུ་གཞུག་པར་བྱའོ། །མི་འདོད་ན་ཐབས་
བཙལ་བ་ལ་མི་འབད་པར་མི་བྱའོ། །མི་བརྒྱང་ངོ་། །ཀུན་ནས་དཀྲིས་པ་དང་མ་བྲལ་
གྱི་བར་དུ་མི་བསྡད་པར་མི་བྱའོ། །བཟོད་པ་གསོལ་བར་བྱེད་པ་ལ་མི་བཟོད་པར་མི་
བྱའོ། །ཞེས་གསུངས་ཏེ། དགག་དབྱེའི་དུས་འབའ་ཞིག་ཏུ་མ་ཟད་དུས་གཞན་གྱི་ཚེ་
ཡང་བདག་གིས་ཉེས་ཏེ་བདག་ལ་གཞན་གྱིས་གཤེ་བ་ལ་བཟོད་པ་མི་གསོལ་བར་མི་
བྱའོ། །དགེ་སློང་མས་དགེ་སློང་ལ་དགེ་སློང་གི་གཙུག་ལག་ཁང་གི་གནས་ཀྱི་ནང་དུ་
བཟོད་པ་གསོལ་བར་བྱ་བ་ལས་ཕྱི་རོལ་ཏུ་བཟོད་པ་གསོལ་བར་མི་བྱའོ། །དགེ་སློང་
མས་དགེ་སློང་གི་རྐང་པ་གཉིས་ལ་ཕྱག་བྱས་ཏེ་བཟོད་པ་གསོལ་བར་མི་བྱའོ། །འདི་
ནི་བཟོད་པ་མི་བླང་དུ་མི་རུང་བའི་སྒྱུ་ཐབས་སྤྱང་བའི་ཕྱིར་ཡིན་པར་ཊི་ཀ་ལས་
གསུངས་སོ། །དགེ་སློང་གིས་བརྗོད་ན་དགེ་སློང་མས་དགེ་སློང་གི་རྐང་པ་གཉིས་ལ་

མགོ་བོས་ཕྱག་བྱས་ཏེ་འགྲོ་བར་བྱའོ། །དགེ་སློང་མ་བཟོད་པ་གསོལ་བར་བྱེད་པ་དེ་
འདགེ་སློང་གིས་འགོངས་ཏེ་འགྲོ་བ་ལ་སོགས་པ་མ་གུས་པར་བྱས་ཏེ་འགྲོ་བར་མི་
བྱའོ། །དགེ་སློང་མ་བཟོད་པ་གསོལ་བར་བྱེད་པ་དེ་ལས་དགེ་སློང་གིས་འདའ་བར་
མི་བྱ་བར་བཟོད་པ་དང་དུ་བླང་བར་བྱའོ། །བཟོད་པ་གསོལ་བར་བྱ་བ་ལ་དང་པོ་
ནས་ཐད་ཀར་བཟོད་པ་གསོལ་བར་མི་བྱ་བར་སྔར་འཇམ་པོའི་ངག་གིས་ཞུ་བ་བྱེད་
ཤེས་པ་གཅིག་ལ་ཤད་ཀྱིས་སྦྱོང་དུ་གཞུག་པར་བྱ་ཞིང་དེའི་འོག་ཏུ་རང་གིས་བཟོད་
པ་གསོལ་བར་བྱའོ། །བཟོད་པ་གསོལ་བའི་ཡུལ་དེས་བཟོད་པ་ལེན་པར་མི་འདོད་ན་
བཟོད་པ་ལེན་པར་འགྱུར་བའི་ཐབས་བཙལ་བ་ལ་བཟོད་གསོལ་བྱེད་པ་པོ་དེས་མི་
འབད་པར་མི་བྱའོ། །ཐབས་བཙལ་བ་དེ་ཡུན་རིང་དུ་མི་བརྒྱང་ངོ༌། །ལུང་ལས། གང་
སྔ་དྲོ་ཁྲོས་པ་ལ་དེས་ཕྱི་དྲོ་བཟོད་པ་གསོལ་ཅིག གང་ཕྱི་དྲོ་ཁྲོས་པ་ལ་དེས་ནུབ་མོའོ། །
གང་ནུབ་མོ་ཁྲོས་པ་ལ་ནི་དེའི་ཕྱི་དེ་ཉིན་མོ་བཟོད་པ་གསོལ་ཅིག་ཅེས་གསུངས་སོ། །
ཁྲོ་བའི་ཀུན་ནས་དཀྲིས་པ་མངོན་གྱུར་པ་དང་མ་བྲལ་གྱི་བར་དུ་མི་བསྡད་པར་མི་
བྱའོ། །ཀུན་ནས་དཀྲིས་པ་དང་བྲལ་ནས་ཕྱིས་བཟོད་པ་གསོལ་བར་བྱའོ་ཞེས་ཊཱི་ཀ་
ལས་སོ། །བཟོད་པ་གསོལ་བར་བྱེད་པ་ལ་བཟོད་པ་གསོལ་ཡུལ་དེས་ཀྱང་མི་བཟོད་
པར་མི་བྱ་བར་བཟོད་པ་དང་དུ་བླང་བར་བྱའོ། །སྐབས་འདིར་འགྲེལ་ཆུང་ལས།
གཅིག་ལ་གཅིག་འཆགས་ཤིང་བཟོད་པ་གསོལ་བའི་ཚེ། སེམས་ལས་འཁོན་མ་
བཏང་ཞིང་། ཁས་བཟོད་ཅིང་འཇམ་པོར་བྱ་བ་མ་ཡིན་གྱི། སེམས་ཀྱིས་ཀྱང་བཟོད་
པར་བྱས་ཏེ་གསོལ་ལོ། །ཞེས་གསུངས་སོ། །དགག་དབྱེའི་གཞི་དང་འབྲེལ་བ་ཕྲན་
ཚེགས་ལ་སོགས་པའི་སྐབས་ནས་འབྱུང་བ་རྫོགས་སོ། །དགག་དབྱེའི་གཞི་རྫོགས་
སོ།། །།
གཉིས་པ་བདེ་བར་གནས་པའི་རྐྱེན་བསྟེན་པའི་གཞི་ལ་གཉིས་ཏེ། གོས་བསྟེན་པ་
དང༌། སྨན་བསྟེན་པའོ། །དང་པོ་ལ་གསུམ་སྟེ། བག་ཡངས་དང་འབྲེལ་བ་སྲ་བརྐྱང་

གི་གཞི་དང་། འཚོ་བའི་ཡོ་བྱད་དང་འབྲེལ་བ་གོས་ཀྱི་གཞི་དང་། དམིགས་བསལ་
དང་འབྲེལ་བ་ཀོ་ལྤགས་ཀྱི་གཞིའོ། །དང་པོ་ལ་བཞི་ལས། དང་པོ་གླེང་གཞི་ནི་གྲོང་
གནས་བཅས་སུ་དབྱར་གནས་པའི་དགེ་སློང་རབ་ཏུ་མང་པོ་རྣམས་དབྱར་ཟིན་ནས་
ལྷུང་བཟེད་དང་ཆོས་གོས་དག་ཐོགས་ཏེ་སངས་རྒྱས་ཀྱི་དྲུང་དུ་ཕྱག་འཚལ་དུ་འོང་བ་ན།
ལམ་དུ་ཚེགས་ཆེན་པོས་ངལ་བར་གྱུར་པ་ལ་བརྟེན་ནས་གནང་བའོ། །གཉིས་པ་
དགོས་པ་ནི་འོག་ཏུ་གཞུང་དོན་གྱི་སྐབས་སུ་བཤད་པ་བཞིན་ལྟུང་བ་བཅུ་སོགས་བག་
ཡངས་སུ་གནང་བས་བདེ་བ་ལ་རེག་པར་གནས་པ་དང་། སྲ་བརྐྱང་གི་ཕན་ཡོན་ལ་
བྲོད་པ་སྐྱེས་ནས་རྒྱུ་དབྱར་ལ་འཇུག་ཅིང་གནས་གཅིག་ཏུ་ཚོགས་པ་བསྡུ་བ་དང་། སྲ་
བརྐྱང་དགེ་འདུན་སྤྱིའི་ཆོས་གོས་སུ་བྱིན་གྱིས་བརླབས་ཏེ། ལོངས་སྤྱད་པས་སྦྱིན་
བདག་གི་བསོད་ནམས་འཕེལ་བའོ། །གསུམ་པ་ངོ་བོ་ནི་བདེ་བར་གནས་པའི་རྐྱེན་
བསྟེན་པའི་གཞི་གང་ཞིག གཙོ་བོ་གོས་དང་འབྲེལ་བའི་བསླབ་པ་འགའ་ཞིག་བག་
ཡང་སྟེར་བྱེད་ཀྱི་ཐབས་སོ། །བཞི་པ་གཞུང་དོན་ལ་གཉིས། གཞིའི་སྐབས་དང་། ཞུ་
བ་ལ་སོགས་པའི་སྐབས་སོ། །དང་པོ་ལ་བཞི། སྲ་བརྐྱང་འདིང་བའི་ཆོ་ག་དང༌།
བརྐྱང་བའི་ཆོ་ག་དང་། དབྱུང་བའི་ཆོ་ག་དང༌། རྙེད་པ་དང་འབྲེལ་བའི་བསླབ་བྱའོ། །
དང་པོ་ལ་གཉིས་ལས། དང་པོ་མདོར་བསྟན་པ་ནི། ཆོས་གོས་སྲ་བརྐྱང་གདིང་བར་
བྱའོ། །ཞེས་གསུངས་ཏེ། སྲ་བརྐྱང་གདིང་བ་འབྱུང་རུང་གི་དགེ་འདུན་དུ་གྱུར་པའི་
དགེ་སློང་དག་གིས་ཆོས་གོས་སྲུ་བརྐྱང་གདིང་བར་བྱའོ་ཞེས་གདིང་བར་གནང་བའོ། །
འོག་གཞི་ཤིང་ལ་སོགས་པའི་སྤང་ལེབ་བམ་སྤྲོག་མ་ལྟ་བུའི་སྲ་བའམ་གཏན་པའི་སྟེང་
དུ་ཆོས་གོས་གསུམ་བརྐྱངས་པས་ན་སྲ་བརྐྱང་ངམ། ཡང་ན་ཆོས་གོས་དགེ་སློང་གི་
ལུས་ལ་བགོས་པས་ཟད་ནས་དེངས་པ་མ་ཡིན་པའི་སྲ་བ་དེ་གཟེབ་ཀྱི་ཀློག་མའི་ནང་
དུ་བརྐྱང་བ་ཡིན་པས་སྲ་བརྐྱང་ཞེས་བཤད་པའང་ཡོད་དོ། །འདི་ལ་གཏན་པ་ཞེས་
ཀྱང་བརྗོད་དེ། ལུང་བྲམ་ཟེ་བུ་མོས་ཞུས་པ་ལས། གཏན་པ་ཞེས་བགྱི་བའི་དོན་ཅི་

ལགས། གཏན་པ་ཞེས་བྱ་བ་ནི་གོས་ལ་བྱ་སྟེ། གོས་གང་དགེ་འདུན་གྱི་གཏན་པར་
གདིང་བའོ། །ཞེས་གསུངས་པ་ལྟར་རོ། །དེ་ཡང་འདྲ་ཆོས་གཉིས་ཀྱི་སྒོ་ནས་གཏན་པ་
དང་འདྲ་བས་གཏན་པ་ཞེས་འདྲ་བ་རྒྱུ་མཚན་དུ་བྱས་ནས་བཏགས་པ་སྟེ། དཔེར་ན་
ཤིང་ལེབ་གཏན་པའི་སྟེང་དུ་སྣམ་ཕྲན་དང་གླེགས་བུ་ལ་སོགས་པ་ཐ་དད་པ་མང་པོ་
དག་གོས་གཅིག་གི་ངོ་བོར་བསྡུས་པ་དང་གོས་མི་འཁུམ་ཞིང་སྐྱོང་བར་བྱེད་པ་བཞིན་
དུ་ཆོས་གོས་སྲ་བརྐྱང་འདིས་ཀྱང་དགེ་སློང་མང་པོ་དག་སྲ་བརྐྱང་ལ་གཏོགས་པའི་
ཚོགས་པ་གཅིག་ཏུ་བསྡུས་པ་དང་། དགེ་སློང་དག་ལྟུང་བ་འབྱུང་བའི་བག་འཁུམ་པ་
མེད་པར་བག་སྐྱོང་བར་བྱེད་པའི་ཕྱིར་ན་གཏན་པ་དང་འདྲ་བས་གཏན་པ་ཞེས་བྱའོ། །
གཉིས་པ་རྒྱས་པར་བཤད་པ་ལ་ལྔ་སྟེ། དགོས་པ་དང༌། གང་ཟག་གང་གིས་འདིང་བ་
ལྡོག་པའི་སྒོ་ནས་བསྟན་པ་དང༌། དངོས་པོ་གང་གདིང་བ་དང་། བྱེད་པ་པོ་གང་གིས་
འདིང་བ་དང༌། འདིང་བར་བྱེད་པའི་ཆོ་གའོ། །དང་པོ་ནི། གསུམ་པོ་དག་ཇི་ལྟ་བ་
བཞིན་དུ་སྲ་བརྐྱང་བཏིང་ན་ཡང་ཡང་ཟ་བ་དང་། འདུས་ཤིང་ཟ་བ་དང་། མ་སྨྲས་པར་
གྲོང་དུ་འགྲོ་བ་དང་། གོས་སློང་བ་ལ་ཡང་ཉེས་པ་མེད་ལ། དེ་ལྷག་མ་དག་དང་རྙེད་པ་
ཐུན་མོང་དུ་འགྱུར་རོ། །ཞེས་གསུངས་ཏེ། སྲ་བརྐྱང་བཏིང་ན་འཆང་འབྲལ་འཇོག་
གསུམ་པོ་དག་གི་ཉེས་པ་མི་འབྱུང་བ་སྔར་གསུངས་པ་ཇི་ལྟ་བ་དེ་བཞིན་དུ་སྲ་བརྐྱང་
བཏིང་ན་ཡང་ཡང་ཟ་བ་དང་། འདུས་ཤིང་ཟླ་བ་དང་། དགེ་སློང་འཁོད་པ་ལ་མ་སྨྲས་
པར་དུས་མ་ཡིན་པར་གྲོང་དུ་འགྲོ་བ་དང་། གོས་སློང་བ་ལ་ཡང་ཉེས་པ་མེད་ལ། སྲ་
བརྐྱང་བཏིང་བའི་དགེ་སློང་དེ་ཇི་སྲིད་སྲ་བརྐྱང་མི་འབྱིན་གྱི་བར་དུ་མཚམས་གཞན་དུ་
འདུག་ཀྱང་སྲ་བརྐྱང་བཏིང་བའི་དགེ་སློང་ལྷག་མ་གཞན་དགུ་དང་སྲ་བརྐྱང་དང་
འབྲེལ་བའི་རྙེད་པ་ཐུན་མོང་དུ་འགྱུར་རོ། །དེ་ཡང་བྱ་ཊིཀ་ལས། ཡང་ཡང་ཟ་བ་དང་
གོས་སློང་བ་ལ་ཉེས་པ་མེད་པ་ནི་འཆང་བའི་ལྟུང་བ་སྤྱི་གནང་བས་དེའི་བྱེ་བྲག་གནང་
བ་ཡིན་ཞིང་། ཡང་སྦྱིན་པར་བྱ་བའི་ཆོས་བཤམས་པ་ལ་ལོངས་སྤྱད་པའི་ཕྱིར་རོ། །

འདུས་ཤིང་ཟ་བ་དང་མ་སྨྲས་པར་གྲོང་དུ་འགྲོ་བ་གཉིས་ནི་སྲ་བརྐྱང་གིས་བློ་མཐུན་
པས་མི་མཐུན་པ་དང་བྱེ་བར་འགྱུར་བའི་དགག་བྱ་མེད་པའི་ཕྱིར་རོ། །ལྷག་མ་དག་
དང་རྙེད་པ་ཐུན་མོང་དུ་འགྱུར་བ་ནི་སྲ་བརྐྱང་གིས་མཚམས་གཅིག་ཏུ་བྱས་པ་དང་འདྲ་
བའི་ཕྱིར་རོ། །ཞེས་སོ། །འདི་ལ་ལུང་གཞི་ལས། སྲ་བརྐྱང་བཏིང་ན་ཕན་ཡོན་ལྔ་ཡོད་
དེ། ཞག་བཅུ་ལས་ཐལ་ན་(ལྷུང་བ་འབྱུང་བ་}མ་ཡིན་པ་དང་། ཟླ་བ་ལས་ཐལ་ན་མ་ཡིན་པ་
དང༌། ནུབ་མོ་བྲལ་ན་མ་ཡིན་པ་དང་། བླ་གོས་མཐང་གོས་དང་བཅས་པའི་ཆོས་གོས་
ཀྱིས་ལྗོངས་རྒྱུར་འགྲོ་བ་དང་། ཆོས་གོས་རུང་བ་མ་ཡིན་པ་ཅི་ཙམ་འདོད་པ་འཆང་བ་
ན་མ་ཡིན་པའོ། །གཞན་ཡང་ཕན་ཡོན་ལྔ་ཡོད་དེ། ཚོགས་ཤིང་ཟ་ན་(ལྟུང་བ་འབྱུང་བ་}མ་
ཡིན་པ་དང་། ཡང་ཡང་ཟ་ན་མ་ཡིན་པ་དང་། ཁྱིམ་རྣམས་སུ་མགྲོན་དུ་མ་བོས་པར་
འགྲོ་ན་མ་ཡིན་པ་དང་། ཅི་ཙམ་འདོད་པའི་ཆོས་གོས་བཙལ་བ་དང་། སྟོན་ཟླ་འབྲིང་
པོ་ནས་དཔྱིད་ཟླ་ར་བའི་བར་གྱི་ནང་དེར་སྲ་བརྐྱང་བཏིང་བ་རྣམས་ཀྱི་རྙེད་པ་ཐུན་
མོང་ཡིན་ནོ། །ཞེས་དང་། དེ་བཞིན་དུ་ལུང་ལྔ་ཚན་པ་ལས། གཏན་པ་ལ་ཡོན་ཏན་ལྔ་
སྟེ། ཞག་གཅིག་གིས་འབྲལ་བར་མི་འགྱུར་བ་དང༌། ཞག་བཅུས་མི་འགྱུར་བ་དང༌།
ཞག་བཅུ་ལས་འདས་ཀྱང་མི་འགྱུར་བ་དང་། མ་བསྔོས་པར་གོས་ལྷག་པར་འཆང་བ་
དང༌། སྟོད་གཡོགས་དང་མཐང་གོས་ཀྱིས་ལྗོངས་རྒྱུ་ཞིང་སྤྱོད་པའོ། །གཞན་ཡང་
གཏན་པ་ལ་ཡོན་ཏན་ལྔ་སྟེ། འདུས་ཏེ་ཟ་བ་མེད། ཡང་ཡང་ཟ་བ་མེད། སྤྱན་མ་དྲངས་
པར་འགྲོ་བ་དང་། ཆོས་གོས་ཅི་དགར་འཚོལ་བ་དང༌། སྟོན་ཟླ་འབྲིང་པོ་ནས་དཔྱིད་
ཟླ་ར་བའི་བར་དུ་རྙེད་པ་ཅི་ཡོད་པ་དབྱར་ལྷན་ཅིག་ཏུ་གནས་པའི་དགེ་འདུན་དང་འདྲ་
བར་བགོའོ། །ཞེས་སོ། །དེས་ན་ཊཱི་ཀ་ལས་མདོ་རྩ་བར་དངོས་སུ་བསྟན་པའི་ཕན་
ཡོན་བརྒྱད་པོ་དེ་དག་གི་སྟེང་དུ་ལུང་གཞི་དང་ལྔ་ཚན་པ་ལས་གསུངས་པའི་རུང་བ་མ་
བྱས་པའི་གོས་འཆང་བ་དང༌། སྣམ་སྦྱར་མ་ཁྱེར་བར་བླ་གོས་དང་མཐང་གོས་དང་
བཅས་ཏེ་ལྗོངས་རྒྱུ་ཞིང་འགྲོ་བ་ལ་ཉེས་པ་མེད་པ་གཉིས་བསྣན་ནས་བཅུར་གསུངས་

སོ། །ལུང་གཞི་དང་ལྔ་ཚན་པ་གཉིས་ཀྱི་ལུང་གོང་དུ་དྲངས་པ་བཞིན་རྩ་བའི་སྐབས་ཀྱི་
མ་སྨྲས་པར་འགྲོ་བ་ཞེས་པ་དེ་མི་འབྱུང་བར་ལུང་གཞི་ལས། ཁྱིམ་རྣམས་སུ་མགྲོན་དུ་
མ་བོས་པར་འགྲོ་བ། ཞེས་དང༌། ལྔ་ཚན་པ་ལས། སྤྱན་མ་དྲངས་པར་འགྲོ་བ་དང་
ཞེས་འབྱུང་ངོ༌། །འདི་ལ་བསྟེན་ནས་ས་སྐྱའི་དབང་ཕྱུག་གྲུབ་པ་དཔལ་བཟང་གིས་
མཛད་པའི་མདོ་རྩའི་སྤྱི་དོན་ལས། ཤོག་ཅིག་ཅེས་མ་སྨྲས་པར་གོས་འཐོབ་ཏུ་རེ་བའི་
བསམ་པས་གྲོང་དུ་འགྲོ་བ་དང་། ཕྱིན་ནས་གོས་སློང་བ་ལ་ཉེས་པ་མེད་ལ། ཞེས་དང་།
མ་སྨྲས་པར་གྲོང་དུ་འགྲོ་བ་ཞེས་པས་སློང་བའི་སྦྱོར་ལྟུང་མེད་པར་བསྟན། གོས་སློང་
བ་ལ་ཉེས་པ་མེད་ཅེས་པས་སློང་བའི་དངོས་གཞིའི་ལྟུང་བ་མེད་པར་བསྟན་ཏོ། །ཞེས་
བཤད་ཀྱང་། འཆང་འབྲལ་འཇོག་གསུམ་སོགས་ལ་ལྟུང་བ་མེད་ཅེས་སྤྱིར་བསྟན་ཅིང༌།
འདི་ལ་སྦྱོར་བ་དང་དངོས་གཞིའི་ལྟུང་བ་མེད་པར་སོ་སོར་བསྟན་པ་ལ་རྒྱུ་མཚན་མ་
དམིགས་པའི་ཕྱིར་མི་འཐད་ལ། དེས་ན་སྤྱན་མ་དྲངས་པར་འགྲོ་བ་ཞེས་པ་མགྲོན་དུ་
མ་བོས་པར་ཟས་ཟོས་པའི་ཉེས་པ་མེད་པར་བསྟན་པ་ཡིན་ཞེས་བུ་སྟོན་གྱིས་གསུངས་
པ་བཞིན་ཁས་བླང་བར་བྱ་ལ། འོན་ཀྱང་རྩ་བར་མ་སྨྲས་པར་འགྲོ་བ་དང་ཞེས་པ་
འདིའི་ཁུངས་གང་ཡིན་བཙལ་དགོས་སོ། །རྩ་བར་གོས་སློང་བ་ལ་ཉེས་པ་མེད་ཅེས་
སྨོས་པས་གོས་སློང་བ་དང༌། སློང་བར་རིགས་པ་དང༌། སྤགས་པ་སློང་བ་དང་། སོ་སོ་
ནས་སྤགས་པ་སློང་བ་བཞི་པོ་གཅིག་ཏུ་བསྡུས་པར་བུ་ཊིཀ་ཏུ་གསུངས་སོ། །གཞན་
ཡང་འབྲལ་བ་སྤྱི་གནང་བས་དགོན་པའི་འབྲལ་བའང་གནང་བ་དང༌། དེ་བཞིན་དུ་
བརྟད་བྱུང་བཞག་འཕྱིས་པའི་ལྟུང་བ་ཡང་མི་འབྱུང་ངོ༌། །གཉིས་པ་ནི། དབྱར་གནས་
པར་ཁས་མ་བླངས་པ་དང་དབྱར་རལ་བ་དང་དབྱར་ཕྱི་མར་གནས་པར་ཁས་བླངས་པ་
དང་དབྱར་གནས་གཞན་དུ་གནས་པར་ཁས་བླངས་པ་དག་ལ་དེ་མི་འབྱུང་ངོ༌། །ས་
གཞན་ན་གནས་པ་དག་ལ་ཡང་ངོ་། །དེ་དག་ཉིད་འཐོབ་པ་ཡིན་ན་མི་འབྱུང་ངོ༌། །ཐ་
མ་མ་གཏོགས་པ་དག་དང་ས་གཞན་ན་གནས་པ་དག་དང་། དགེ་ཚུལ་ནི་རྙེད་པ་དབང་

ངོ༌། །གནས་ནས་ཕྱུང་བ་ནི་མི་དབང་ངོ་། །བྱེ་བ་དག་ན་ཆོས་མ་ཡིན་པའི་ཕྱོགས་དང་
མཐུན་པ་དག་ཏུ་སོང་བ་ནི་དེ་ཉིད་ཀྱིས་མི་འཐོབ་པ་དང་འདྲའོ། །ཞེས་གསུངས་ཏེ།
གང་ཟག་གང་གིས་སྲ་བརྐྱང་གདིང་ཞེ་ན། བསླབ་ཚིགས་སྔ་ཕྱི་གང་གིས་ཀྱང་དབྱར་
གནས་པར་ཁས་མུ་བླངས་པ་དང༌། དབྱར་ཕལ་ཆེར་མ་གནས་པར་རལ་བ་དང༌།
གནས་དེར་སྲ་བརྐྱང་གདིང་བར་འགྱུར་བའི་དགེ་སློང་རྣམས་ཀྱིས་དབྱར་སྔ་མ་ཁས་
བླངས་པ་ཉིད་ན་ཁ་ཅིག་གིས་གནས་དེར་དབྱར་ཕྱི་མར་གནས་པར་ཁས་བླངས་པ་
དང་། དབྱར་ཁས་ལེན་པ་ནས་བཟུང་སྟེ་སྲ་བརྐྱང་བཏིང་བ་ཡན་ཆད་མཚམས་ཐ་དད་
དུ་ངེས་པའི་དབང་དུ་བྱས་ནས་དབྱར་གནས་གཞན་དུ་གནས་པར་ཁས་བླངས་པ་
དགུ་ལུ་སྲ་བརྐྱང་གདིང་བ་དེ་མི་འབྱུང་ངོ༌། །དེ་དག་སྲ་བརྐྱང་གདིང་བ་མི་འབྱུང་ཞིང་
སྲ་བརྐྱང་གི་ཕན་ཡོན་ཡང་མེད་དོ་ཞེས་ཊཱི་ཀ་ལས་སོ། །དེ་དག་ལ་སྲ་བརྐྱང་གདིང་བ་
མི་འབྱུང་བའི་དོན་ཡང་དང་པོ་གཉིས་ལ་དབྱར་གྱི་ཚོགས་པ་ཡོངས་སུ་རྫོགས་པ་མེད་
པའི་ཕྱིར་དང༌། ཕྱི་མ་གཉིས་ལ་སྲ་བརྐྱང་གདིང་བར་གཏོགས་པའི་དགེ་འདུན་དང་
ལྷན་ཅིག་དབྱར་གྱི་ཚོགས་པ་གཅིག་པ་མེད་པའི་རྒྱུ་མཚན་གྱིས་ཡིན་པར་ཊཱི་ཀ་ལས་
གསུངས་སོ། །དེ་ལས་གཞན་བསླབ་ཚིགས་སྔ་མ་དགེ་ཚུལ་ཕ་དབྱར་ཚུལ་དུ་ཞུགས་
ནས་བསྙེན་པར་རྫོགས་ཏེ་དབྱར་ཟླ་བ་གསུམ་འདས་པ་དང་། དབྱར་ཕལ་ཆེར་གནས་
ནས་རལ་བ་དང༌། དགེ་འདུན་ཐམས་ཅད་དབྱར་ཕྱི་མ་ཚུལ་དུ་ཞུགས་པ་དང༌། དབྱར་
གནས་གཞན་དུ་གནས་པར་ཁས་བླངས་ཀྱང་དེའི་འོག་ཏུ་གནས་གཞན་དེ་དག་
མཚམས་པོ་ཆེ་ལྟ་བུས་བསྐོར་ཏེ་མཚམས་གཅིག་ཏུ་བྱས་པ་སྟེ། དེ་དག་གིས་སྲ་བརྐྱང་
གདིང་བ་འབྱུང་བར་ལུང་ཞུ་བ་སོགས་ལས་གསུངས་སོ། །བསླབ་པ་བྱིན་པ་དང་སྤོ་བ་
སྤྱོད་པ་ལ་སོགས་པ་ས་གཞུན་ནུ་གནས་པ་དག་ལ་ཡང་ས་རང་བཞིན་དུ་གནས་པ་
རྣམས་ཀྱི་ནང་དུ་དེ་དག་གི་སྲ་བརྐྱང་གདིང་བ་དེ་མི་འབྱུང་ངོ༌། །དེ་དག་དགེ་སློང་རང་
བཞིན་དུ་གནས་པ་དང་རིགས་མི་མཐུན་པས་ཞེས་ཊཱི་ཀ་ལས་གསུངས་སོ། །ས་གཞན་

ན་གནས་པ་འབའ་ཞིག་གིས་བཏིང་ན་ནི་ཉེས་བཅས་ཤིག་ཆགས་པར་ལུང་ཞུ་བ་ལས་
གསུངས་སོ། །བསླབ་པ་བྱིན་ནི་མ་ཟིན་ལ་སྦྱིན་པར་འོས་པ་ལྟ་བུ་ས་གཞན་ན་གནས་
པ་དེ་དག་ཉིད་འཐོབ་པ་ཡིན་ན་ས་རང་བཞིན་དུ་གནས་པ་དག་གི་ནང་དུ་སྲ་བརྐྱང་
གདིང་བ་མི་འབྱུང་ངོ༌། །དེ་དག་འབའ་ཞིག་གིས་བཏིང་ན་ནི་འབྱུང་བར་རིགས་ཏེ།
སྔ་མ་དང་མཚུངས་སོ། །དེ་དག་ལ་རྙེད་པའང་མི་དབང་ངམ་ཞེ་ན། དབྱར་གནས་པར་
ཁས་མ་བླངས་པ་ལ་སོགས་པ་གོང་སྨོས་བཞི་པོའི་ཐ་མ་དབྱར་གནས་གཞན་དུ་གནས་
པར་ཁས་བླངས་པ་མ་གཏོགས་པ་དང་པོ་གསུམ་པོ་དག་དང༌། ས་གཞུན་ན་གནས་
པ་དགུ་དང༌། མ་བསྙིལ་བའི་དགེ་ཚུལ་དག་ལ་ནི་སྲ་བརྐྱང་གི་ཕན་ཡོན་མི་འཐོབ་པ་
ཡིན་མོད་ཀྱི་སྲ་བརྐྱང་གི་རྙེད་པ་དབང་ངོ༌། །དེ་དག་ལ་རྙེད་པ་དེ་དབང་བའི་རྒྱུ་
མཚན་ཡང་རང་འགྲེལ་དང་ཊཱི་ཀ་ལས། དེ་དག་ནི་དབྱར་གནས་པ་དག་དང༌། དོན་
གཅིག་པ་ཉིད་ཡིན་པས་བཟློག་པར་མི་བྱའོ། །ཞེས་དང༌། བྱ་ཊིཀ་ལས། ཐ་མ་མ་
གཏོགས་པ་དག་དང་ས་གཞན་ན་གནས་པ་དང་དགེ་ཚུལ་རྙེད་པ་དབང་བ་ནི་དབྱར་
གྱི་རྙེད་པ་མ་བགོས་པར་སྲ་བརྐྱང་བཏིང་བའི་དབང་དུ་བྱས་པའོ། །ཞེས་དང༌། བུ་
ཊཱིཀ་ལས། དེ་དག་གིས་སྲ་བརྐྱང་གི་ཕན་ཡོན་མི་འཐོབ་ཀྱང་དབྱར་གནས་པ་དང་དོན་
གཅིག་པས་རྙེད་པ་དབང་སྟེ། འདི་དབྱར་གྱི་རྙེད་པ་མ་བགོས་པའི་དབང་དུ་བྱས།
ཞེས་གསུངས་སོ། །དབྱར་གནས་པར་ཁས་མ་བླངས་པ་ལ་དབྱར་རྙེད་དབང་བའི་རྒྱུ་
མཚན་ཡིད་ཀྱིས་དམ་བཅས་ནས་གནས་པ་ལ་གོ་དགོས་སམ་དཔྱད་པར་བྱ་ཞིང་།
དབྱར་ཕལ་ཆེར་མ་གནས་པར་རལ་བ་ལ་དབྱར་རྙེད་དབང་བ་ཡང་དབྱར་གྱི་ཕལ་
ཆེར་སུམ་གཉིས་མ་གནས་ཀྱང་དབྱར་གྱི་ཕྱེད་བས་ལྷག་གནས་དགོས་ཏེ། གནས་
མལ་གྱི་གཞིའི་ཊི་ཀ་ལས་ཞག་བཞི་བཅུ་རྩ་དྲུག་གནས་ན་ཞེས་དབྱར་རྙེད་དབང་བ་ལ་
དབྱར་ཟླ་བ་གསུམ་གྱི་ཕྱེད་ལས་ལྷག་གནས་དགོས་པར་བཤད་པའི་ཕྱིར་རོ། །འོ་ན་
ས་གཞན་ན་གནས་པ་ཐམས་ཅད་ལ་རྙེད་པ་དབང་ངམ་ཞེ་ན། གནས་ནས་ཕྱུང་བ་ནི་

སྲ་བརྐྱང་གི་རྙེད་པ་མི་དབང་ངོ༌། །དེ་ནི་ཆོས་དང་ཟང་ཟིང་མཐའ་དག་གིས་སྤང་བའི་
ཕྱིར་རོ། །དགེ་ཚུལ་བསྙིལ་བའང་དེ་དང་མཚུངས་སོ། །ཆད་པས་བཅད་པ་དང་སྤོ་བ་
ལ་སོགས་པ་བྱེད་པ་ནི་དགེ་འདུན་ལས་ཐ་དད་དུ་གྱུར་པ་ཉིད་མ་ཡིན་པས་དེའི་ཕྱིར་
དེ་དག་ནི་སྲ་བརྐྱང་བཏིང་བའི་རྙེད་པ་དབང་བ་ཡིན་ནོ། །སྲ་བརྐྱང་བཏིང་ནས་དགེ་
འདུན་བྱེ་བ་དག་ནུ་ཆོས་མ་ཡིན་པའི་ཕྱོགས་དང་མཐུན་པ་དག་ཏུ་སོང་བ་ནི་སྔར་
དགེ་འདུན་མ་ཕྱེ་བས་བཏིང་བའི་སྲ་བརྐྱང་གི་རྙེད་པ་མི་དབང་སྟེ། དཔེར་ན་གནས་
ནས་ཕྱུང་བ་དེ་ཉིད་ཀྱིས་རྙེད་པ་མི་དབང་བའི་ཆད་ལས་འཐོབ་པ་དང་འདྲའོ། །འོན་
ཀྱང་དབྱར་གནས་ཟིན་པའི་དགེ་འདུན་ཆོས་དང་ཆོས་མ་ཡིན་པ་གཉིས་སུ་བྱེ་ནས་
ཕྱོགས་གཉིས་ཀས་སྲ་བརྐྱང་བཏིང་ན་ནི་ཆོས་མིན་ཕྱོགས་སུ་སོང་བ་ཡང་རང་གི་སྲ་
བརྐྱང་གི་རྙེད་པ་དབང་བར་བཤད་དོ། །གསུམ་པ་ནི། དངོས་གཞིའི་དུས་ཀྱི་དགག་
དབྱེའི་མཐར་དབྱར་གྱི་རྒྱུ་ལས་བྱུང་བ་གདིང་བའི་ཉི་མའི་མཐར་གྲུབ་པ་གོས་ཀྱི་རྙེད་
པར་བགྲང་བའི་ཆོས་གོས་གསུམ་མོ། །དགེ་འདུན་གྱིའོ། །བཤད་བརྡབ་མ་བྱས་པ་
དང་། ཡ་ཡོར་མ་གྱུར་པ་དང་། མ་རྨུགས་པ་དང་། མ་ཟེགས་པའོ། །ཁ་བསྒྱུར་བའོ། །
ཡོངས་སུ་མ་སྤྱད་པའོ། །སྲ་བའོ། །མཐུད་མ་ཅན་དང་། ལྷན་རིང་ཅན་དང་། ལྷན་པ་
ཅན་དང་། ཆ་ག་ཅན་དང་། གཟུངས་ཅན་མ་ཡིན་པའོ། །སྤང་བ་དང་། རྒྱུ་མ་བརྟགས་
པ་དང་། བྲལ་ཕྲད་མ་ཡིན་པའོ། །དྲས་ཤིང་དྲུབས་པའོ། །ཟིན་པའོ། །ལྔ་པའོ། །
ལྷག་པ་ཡང་ངོ༌། །སྔར་མ་བཏིང་བའོ། །བཏིང་བའོ། །དུ་མ་ཡང་ངོ༌། །ཞེས་གསུངས་ཏེ།
དངོས་པོ་ཇི་ལྟ་བུ་སྲ་བརྐྱང་དུ་གདིང་ཞེ་ན། དབྱར་སྔ་མའམ་ཕྱི་མའི་དངོས་གཞིའི་
དུས་ཟླ་བ་གསུམ་རྫོགས་མཚམས་ཀྱི་ཞག་གྲངས་ཐ་མ་སྟོན་ཟླ་འབྲིང་པོའམ་ཐ་མའི་
ཉའི་དུས་ཀྱི་དགག་དབྱེའི་མཐར་ཐུག་པ་ཡན་ཆད་ཀྱི་དབྱར་གྱི་ཟླ་བ་གསུམ་པོའི་སྦྱིན་
བདག་གིས་ཕུལ་བའམ་ཟླ་བ་དང་པོ་སོགས་ཀྱི་སྐབས་སུ་ནད་པ་སོགས་ཀྱིས་ཕུལ་
བའི་གློ་བུར་གྱི་རྙེད་པ་སྟེ། ཟླ་བ་གསུམ་བསྡུས་པའམ་སོ་སོའི་རྒྱུ་ལས་བྱུང་བ་ས་

བརྐྱང་གདིང་བའི་ཉི་མའི་མཐར་ཏེ། སྟོན་ཟླ་འབྲིང་པོའམ་ཐ་མའི་ཚེས་བཅུ་དྲུག་ཚུན་
ཆད་དུ་གྲུབ་པའི་གོས་ཀྱི་རྙེད་པ་དངོས་སམ། ཡང་ན་གོས་ཀྱི་རྙེད་པར་བགྲང་བ་སྟེ་
གོས་དེའི་རིན་དུ་གཏོགས་པ་རྙེད་ནས་བསྒྱུར་བའི་ཆོས་གོས་སྣམ་སྦྱར་དང་བླ་གོས་
དང་མཐང་གོས་གསུམ་མོ་ཞེས་དེ་གསུམ་སྲ་བརྐྱང་དུ་གདིང་བར་བསྟན་ཏོ། །ཆོས་
གོས་གསུམ་ལས་གང་རུང་རེ་གདིང་ན་ཡང་ཆོག་གོ །གང་རུང་རེ་གདིང་ན་དེའི་ངོ་
སྐལ་གྱི་ཕན་ཡོན་འབྱུང་གི་གཞན་མི་འབྱུང་ངོ༌། །ཊི་ཀ་ལས། དེ་ལ་དངོས་གཞིའི་དུས་
ཞེས་སྨོས་པས་ནི། སྔར་གལ་ཏེ་གནས་པར་ཁས་བླངས་པ་དག་གིས་དགེ་སློང་འཐབ་
ཀྲོལ་བྱེད་པ་དག་འོང་བར་ཐོས་པར་གྱུར་ན། གལ་ཏེ་གསོ་སྦྱོང་གཉིས་སམ་གསུམ་
ཐལ་བར་གྱུར་ན་དགག་དབྱེ་བྱའོ་ཞེས་སྨོས་པ་དང༌། དོང་བ་དག་ན་དགག་དབྱེ་བྱའོ་
ཞེས་སྨོས་པས་འཐབ་ཀྲོལ་བྱེད་པ་ལ་སོགས་པའི་རྒྱུས་དགག་དབྱེའི་ཉི་མ་བས་སྔར་
རམ་ཕྱིས་དགག་དབྱེ་བྱ་བར་བསྟན་པ་གང་ཡིན་པ་དེ་བསལ་བར་ཤེས་པར་བྱའོ། །
དབྱར་གྱི་རྒྱུ་ལས་བྱུང་བ་ཞེས་སྨོས་པས་ནི་དུས་གཞན་གྱི་རྒྱུ་ལས་བྱུང་བའི་གོས་ཀྱི་
རྙེད་པ་བསལ་ཏོ། །གདིང་བའི་ཉི་མའི་མཐར་གྲུབ་པ་ཞེས་སྨོས་པས་ནི་དབྱར་གྱི་རྒྱུ་
ལས་བྱུང་བའི་རྙེད་པ་དུས་གཞན་དུ་གྲུབ་པ་བསལ་ཏོ། །གོས་ཀྱི་རྙེད་པར་བགྲང་བར་
ཞེས་སྨོས་པས་ནི། གོས་ཀྱི་དོན་ལས་གཞན་པའི་མཁར་ལེན་དང་གཙུག་ལག་ཁང་
བརྒྱན་པ་ལ་སོགས་པའི་དོན་དུ་འབྱུང་བའི་རྙེད་པ་བསལ་ཏོ། །ཞེས་སོ། །བསལ་བྱ་
དེ་བཞི་བཏིང་ཡང་མི་ཆགས་པར་ཁ་ཅིག་གིས་བཤད་ཀྱང་། གསོ་སྦྱོང་གི་མཐའ་མ་
ཡིན་པ་ལ་མི་བྱའོ་ཞེས་པའི་ཐད་ཀྱི་འགྲེལ་ཆུང་ལས། འཐབ་ཀྲོལ་ཅན་གྱི་རྐྱེན་གྱིས་
དུས་ཀྱི་སྔ་རོལ་ཏུ་དགག་དབྱེ་བྱས་ན་དབྱར་རྣམས་ཀྱི་ཐ་མ་ལ་དགག་དབྱེའི་དུས་སུ་
གསོ་སྦྱོང་བྱ་དགོས་པས་དེའི་ཚེ་ན་ཚེས་བཅོ་ལྔའི་གསོ་སྦྱོང་གི་མཐའ་མ་ཡིན་པ་ལ་སྲ་
བརྐྱང་གདིང་བར་མི་བྱའོ་ཞེས་བསྟན་ཏོ་ཞེས་གསུངས་སོ། །དགེ་སློང་མ་རྣམས་ཀྱིས་
ནི་ཆོས་གོས་ལྔ་པོ་སྲ་བརྐྱང་དུ་གདིང་རུང་བར་རང་གི་རྣམ་བཤད་དང་ཊི་ཀ་སོགས་

ལས་གསུངས་སོ། །བདག་པོ་གང་གི་ཡིན་པ་གདིང་ཞེ་ན། དགེ་འདུན་གྱི་ཆོས་གོས་སྲ་
བརྐྱང་དུ་གདིང་བའོ། །དེ་ནི་དགེ་འདུན་གྱི་ཆེད་དུ་གདིང་བའི་དབང་དུ་བྱས་པ་སྟེ།
གང་ཟག་གྲངས་ཀྱི་ཁ་སྐོང་བཙལ་ནས་འདིང་ན་ནི་གང་ཟག་གི་ཆོས་གོས་ལ་ཡང་སྲ་
བརྐྱང་གི་བྱིན་རླབས་ཆགས་པར་སྔ་མ་རྣམས་འཆད་དོ་ཞེས་མཚོ་ཊིཀ་ཏུ་གསུངས་སོ། །
ཆོས་གོས་ཇི་ལྟ་བུ་གདིང་ཞེ་ན། སྣམ་བུ་བཞིན་དུ་བཤད་ཅིང་བརྡབ་པ་མ་བྱས་པ་དང་།
གྲྭ་དག་འཕྱངས་ནས་མི་མཉམ་པར་འདུག་པའི་ཡུ་ཡོར་མ་གྱུར་པ་དང༌། བཤད་
བརྡབས་བྱས་པ་དང་ཡ་ཡོར་གྱུར་པ་གཉིས་ལ་བྱིན་རླབས་ཆགས་ཀྱང་ཉེས་བྱས་སོ། །
སྲིལ་དང་བྱི་བ་ལ་སོགས་པའི་མཆུས་མ་རྨུགས་པ་དང་། ཤ་སྲབ་པས་མུ་ཟེགས་པའོ། །
དེ་གཉིས་ཚབས་ཆེ་ན་མི་ཆགས་ལ། ཆུང་ན་ཆགས་ལ་ཉེས་བྱས་སོ། །བཅགས་
བརྡབས་མེད་པར་བཀྲུ་བཤལ་བྱས་ནས་རུང་བའི་ཚོན་གྱིས་ཁུ་བསྒྱུར་བ་སྲ་བརྐྱང་དུ་
གདིང་བའོ། །བྱ་ཊཱིཀ་དང་བུ་ཊིཀ་ལས། ཁ་མ་བསྒྱུར་བ་དང༌། ཚོན་ཆེན་གྱིས་ཁ་
བསྒྱུར་བ་ལ་ཆགས་ལ་ཉེས་བྱས་སོ། །ཞེས་གསུངས་ལ། མཚོ་ཊིཀ་ལས། དཀར་པོ་
ལྟ་བུ་ཁ་མ་བསྒྱུར་བ་དང་། མི་རུང་བའི་ཚོན་གྱིས་ཁ་བསྒྱུར་བ་ལ་ནི་མི་ཆགས་སོ། །
ཞེས་གསུངས་པ་ལས་གང་ལུང་དང་མཐུན་པ་དང་དགོངས་པ་ཇི་ལྟ་བུ་ཡིན་བརྟག་པར་
བྱའོ། །སུས་ཀྱང་ཡོངས་སུ་ལོངས་མ་སྤྱད་པ་སྟེ་རྙིང་པར་མ་གྱུར་པའོ། །འདི་ལ་ཞུ་བ་
ལས་ཆགས་ལ་ཉེས་བྱས་སུ་གསུངས་པ་ནི་དུས་ཚིགས་སུ་མ་སྤྱད་པ་ལ་དགོངས་ལ།
བྲམ་ཟེའི་བུ་མོས་ཞུས་པ་ལས་མི་ཆགས་པར་གསུངས་པ་དུས་ཚིགས་སུ་སྤྱད་པ་ལ་
དགོངས་སོ། །ཆོས་གོས་ཟད་པར་མ་གྱུར་པའི་སྲ་བའོ། །ཟད་ཚབས་ཆེ་ན་མི་ཆགས་
ལ། ཞུ་བ་ལས་རུལ་བ་ལ་ཆགས་ལ་ཉེས་བྱས་སུ་གསུངས་པ་ནི། རུལ་ཚབས་ཆུང་
བའི་དབང་དུ་བྱས་སོ། །དུམ་བུ་རིགས་མི་མཐུན་པ་མཐུད་པའི་མཐུད་མ་ཅན་ནམ་རྒྱུ་
སྤུན་རིགས་ཐ་དད་པ་ཅན་དང༌། ལྷན་པ་རིང་པོས་གླན་པ་ཅན་དང་ལྷན་པ་ཆུ་བུར་གྱི་
རྣམ་པ་ལྟར་ཕྱིར་གློ་བ་གླན་པ་ཅན་དང༌། གོས་ཟེགས་པའི་མཐའ་ལ་སོར་གཉིས་ཀྱི་

ཚད་ཀྱིས་རས་མས་གླན་ཞིང་སྐུད་པས་མནན་པའི་ཆ་ག་ཅན་དང་། མཐའ་ཟེགས་
པ་དག་སྐུད་པས་དཀྲིས་ཤིང་གཟུངས་གདབ་པ་ཅན་ཏེ། དེ་དག་མ་ཡིན་པའོ། །
མཐུད་མ་ཅན་སོགས་དེ་དག་ཆགས་ལ་ཉེས་བྱས་སོ། །ཞག་བཅུ་འདས་པ་དང་། ཞག་
གཅིག་འབྲལ་བའི་སྤང་བ་སྔོན་དང་ད་ལྟར་བྱུང་བ་མ་ཡིན་པའི་གོས་དང༌། སྤང་ལྟུང་
བྱུང་བའི་སྤང་བ་ལ་བྲམ་ཟེའི་བུ་མོས་ཞུས་པ་ནས་མི་ཆགས་པར་བཤད་དོ། །རྔ་བལ་
དང་གསོ་མ་ལ་སོགས་པ་རྒྱུ་མ་བརྟགས་པ་སྟེ་རྒྱུ་མི་རུང་བ་མ་ཡིན་པ་དང་། རྒྱུ་མ་
བརྟགས་པ་ལ་ཆགས་ལ་ཉེས་བྱས་སོ། །སྔར་བོར་བའི་ཚེ་ན་བདག་པོ་དང་བྲལ་ཞིང་
ཕྱིས་བླངས་པའི་ཚེ་ན་བདག་པོ་གཞན་དང་འཕྲད་པའི་ཕྱག་དར་ཁྲོད་ཀྱི་གོས་མ་ཡིན་
པ་སྲ་བརྐྱང་དུ་གདིང་བར་བྱའོ། །བྲལ་ཕྲད་ཀྱི་གོས་བཏིང་ཡང་མི་ཆགས་པར་བྱ་ཊིཀ་
ལས་གསུངས་སོ། །གདིང་བྱ་དེ་སྣམ་ཕྲན་དང་གླེགས་བུར་དྲས་ཤིང་དྲུབས་པའོ། །མ་
དྲས་པ་བཏིང་ན་ཆགས་ལ་ཉེས་བྱས་སུ་བྱ་ཊིཀ་ལས་གསུངས་སོ། །ཆོས་གོས་ཀྱི་བཟོ་
ཡོངས་སུ་རྫོགས་པར་ཟིན་པའོ། །མ་ཟིན་ན་མི་ཆགས་པར་བྲམ་ཟེའི་བུ་མོས་ཞུས་པ་
ལས་བཤད་ལ། ཞུ་བ་ནས་ཆགས་ལ་ཉེས་བྱས་སུ་བཤད་པ་ནི་རིམ་བཞིན་ཆེར་མ་
ཟིན་པ་དང་ཅུང་ཟད་མ་ཟིན་པའི་དོན་ཡིན་པས་འགལ་བ་མེད་དོ། །ཆོས་གོས་སྲིད་དུ་
ཁྲུ་ལྔ་པའོ། །འདིས་ཞེང་དུ་ཁྲུ་གསུམ་པ་ཡང་བསྡུས་པ་ཡིན་ནོ་ཞེས་ཊཱི་ཀ་ལས་
གསུངས་ཤིང༌། འགྲེལ་ཆུང་ལས་ཀྱང་དེ་ལྟར་དུ་བཤད་དོ། །ཚད་ལས་ཆུང་ན་མི་
ཆགས་པར་ལུང་གཞི་ལས་གསུངས་སོ། །ཁྲུ་ཚད་ལྷག་པ་དང་སུམ་ཕྱུགས་ལྷག་པ་
ཡང་རུང་ངོ༌། །རང་འགྲེལ་ལས། འདི་ལ་དགེ་འདུན་གྱིས་ཁྱབ་པ་ཡིན་པའི་ཕྱིར་ལུས་
འབའ་ཞིག་ལ་ནི་མ་ཡིན་ཏེ། དེའི་ཕྱིར་ལྷག་པ་ལ་ཉེས་པ་མེད་དོ། །ཞེས་སོ། །སྐབས་
འདིར་ཊཱི་ཀ་ལས། དགེ་འདུན་ནང་ན་ཉུང་བ་དགེ་སློང་བཞི་ཡོད་ན་དེའི་ཕྱིར། དགེ་
སློང་བཞིའི་ཚད་ཀྱི་ཆོས་གོས་སུམ་ཕྲུགས་བཞི་མན་ཆད་གདིང་བར་བྱའོ། །ཁ་ཅིག་ན་
རེ་ཆོས་གོས་སུམ་ཕྲུགས་བཞི་བས་ལྷག་པར་བཏིང་བ་ལ་ཡང་ཉེས་པ་མེད་དེ། སྦྱིན་པ་

པོ་རྣམས་ཀྱི་བསོད་ནམས་སྤེལ་བའི་ཕྱིར་དང༌། དགེ་སློང་རྣམས་ཀྱི་རྙེད་པ་བསྒྲུབ་
པའི་ཕྱིར་རོ་ཞེས་ཟེར་ཏེ། དེ་ལྟ་བས་ན་ཆོས་གོས་སུམ་ཕྲུགས་ཇི་སྙེད་འབྱོར་བ་དེ་སྙེད་
ཀྱི་གདིང་དུ་རུང་ངོ༌། །ཞེས་དགེ་སློང་བཞིས་སུམ་ཕྲུགས་བཞིའམ་མང་པོ་གདིང་བར་
གསུངས་ཀྱང༌། དགེ་སློང་བཞིས་སུམ་ཕྲུགས་བཞི་གདིང་བ་ལ། གདིང་བ་པོ་བསྐོ་
བའི་ཚེ་ཤུལ་དུ་དགེ་སློང་གསུམ་ལས་མེད་པས་གཞན་གྱིས་ཁ་བསྐང་ནས་བསྐོ་དགོས་
པ་འདྲ་ལ། འོན་ཀྱང་སུམ་ཕྲུགས་ཇི་སྙེད་ལ་གདིང་པ་པོ་དེ་སྙེད་བསྐོ་དགོས་པས་
ཐམས་ཅད་སྲུང་པ་པོར་ཡང་འགྱུར་ཞིང་ཐམས་ཅད་ལ་འབྲལ་སྤང་ཡང་འབྱུང་བར་
ཐལ་བ་དང༌། དགེ་སློང་གི་གྲངས་ལས་སུམ་ཕྲུགས་ཀྱི་གྲངས་མང་བ་ཡང་ཇི་ལྟར་
གདིང་དཔྱད་དགོས་སོ། །ལོ་གཞན་ལ་སྔར་མ་བཏིང་བ་གདིང་བར་བྱའོ། །སྔར་
བཏིང་བ་ནི་མི་ཆགས་སོ། །གཟེབ་ཀྱི་སྤྲུག་མའི་ནང་དུ་བཏིང་བའམ་བརྐྱང་བའོ། ། །
དེས་ན་གཟེབ་ཀྱི་ཀློག་མའི་ནང་དུ་བསྡུས་ཏེ་བཞག་པ་ནི་མ་ཡིན་ནོ་ཞེས་རང་འགྲེལ་
ལས་སོ། །དགེ་འདུན་གྱི་ཚོགས་དུ་མ་ཡོད་པའི་ཕྱིར་ཆོས་གོས་སུམ་ཕྲུགས་དུ་མ་ཡང་
གདིང་དུ་རུང་ངོ༌། །དེའི་གནད་ཀྱིས་དགེ་སློང་མ་རྣམས་ཀྱིས་ལྔ་ཕྲུགས་དུ་མ་གདིང་
རུང་བར་ཤེས་སོ། །བཞི་པ་ནི། དེ་ཇི་སྙེད་པའི་འདིང་བར་བྱེད་པའོ། །ཞེས་གསུངས་
ཏེ། ཆོས་གོས་སུམ་ཕུགས་དེ་ཇི་སྙེད་ཡོད་པ་དེ་སྙེད་པའི་འདིང་བར་བྱེད་པ་ཉིད་ཀྱི་
དགེ་སློང་བསྐོ་བར་བྱའོ། །ལྔ་པ་འདིང་བར་བྱེད་པའི་ཆོ་ག་ལ་བཞི། སྦྱོར་བ་དང་།
དངོས་གཞི་དང་། མཇུག་གི་ཆོ་ག་དང༌། དགོས་པ་ལ་དོགས་པ་གཅོད་པའོ། །དང་པོ་
ལ་གསུམ། གང་ཟག་སོ་སོའི་ཆོ་ག་དང་། དགེ་འདུན་ཚོགས་པའི་ཆོ་ག་དང༌། འདིང་
བར་བསྐོས་པའི་ཆོ་གའོ། །དང་པོ་ནི། དེ་ནི་ཆོས་གོས་གཞན་བྱིན་གྱིས་བརླབ་པ་ཡིན་
པས་དེའི་ཕྱིར་བྱིན་གྱིས་བརླབས་པ་དག་ཕྱུང་ནས་སོ། །ཞེས་གསུངས་ཏེ། སྲ་བརྐྱང་
གདིང་བ་དེ་ནི་ཆོས་གོས་གཞན་འཚོ་བའི་ཡོ་བྱད་དུ་བྱིན་གྱིས་བརླབ་པ་ཡིན་པས་
དེའི་ཕྱིར་དགེ་སློང་རང་རང་གི་ཆོས་གོས་གསུམ་པོ་སྔར་བྱིན་གྱིས་བརླབས་པ་དག་སྲ་

བརྐྱང་གདིང་བའི་ཉིན་པར་ཕྱུང་ནས་གཟོད་སྲ་བརྐྱང་གདིང་བར་བྱ་དགོས་སོ། །
དེའང་འཚོ་བའི་ཡོ་བྱད་རེ་རེ་བར་ངེས་པས། རང་རང་གི་ཆོས་གོས་ཀྱི་བྱིན་རླབས་མ་
ཕྱུང་ན། སྲ་བརྐྱང་ལ་བྱིན་རླབས་མི་ཆགས་པའི་ཕྱིར་རོ། །འོན་ཀྱང་ཆོས་གོས་སུམ་
ཕྲུགས་དུ་མ་སྲ་བརྐྱང་དུ་གདིང་རུང་བ་ནི་བག་ཡངས་དང་འབྲེལ་བའི་སྐབས་ཡིན་
པའི་ཕྱིར་རོ། །གཉིས་པ་ནི། ཞག་མ་ལོན་པར་ཚོགས་པས་མོས་པར་བྱའོ། །མཚམས་
ཀྱི་ནང་དུ་བློ་མཐུན་པར་བྱའོ། །འདིང་བ་ཡང་ངོ་། །གང་ལ་དེ་འབྱུང་བའོ། །དེ་ལ་
གཏད་པར་བྱའོ། །གསོལ་བ་བྱས་ཏེའོ། །ཞེས་གསུངས་ཏེ། སྲ་བརྐྱང་གདིང་བའི་ཉི་
མ་ཚུན་ཆད་ནས་དབྱར་ནང་གི་ཉི་མ་གང་ལ་ཆོས་གོས་དེ་འབྱོར་བའི་ཉི་མ་དེ་ལ་ཞག་
མ་ལོན་པར་དབྱར་གནས་པ་སྲ་བརྐྱང་དུ་གདིང་བར་འགྱུར་བ་དེ་ལ་གཏོགས་ཚད་ཀྱི་
དགེ་འདུན་དུ་གྱུར་པའི་དགེ་སློང་རྣམས་ཚོགས་པས་དགེ་སློང་ཞིག་གིས་འགྲེང་སྟེ་སྲ་
བརྐྱང་གི་གོས་དེ་ལག་ཏུ་ཐོགས་ནས། ཆོས་གོས་འདི་ནི་དབྱར་གནས་པའི་དགེ་འདུན་
གྱིས་ཆོས་གོས་ཀྱི་རྙེད་པ་གྲུབ་ལགས་ཏེ། གལ་ཏེ་དགེ་འདུན་བཞེད་ན་ཆོས་གོས་
འདིས་དགེ་འདུན་གྱིས་སྲ་བརྐྱང་གདིང་བར་བགྱིའོ་ཞེས་བརྗོད་ནས་མཚམས་ཀྱི་ནང་
དུ་ཆོས་གོས་དེ་སྲ་བརྐྱང་དུ་གདིང་བར་འགྱུར་རོ་ཞེས་མོས་པར་བྱའོ། །དེ་ལྟར་མོས་
པར་བྱས་ནས་ཕྱི་མའི་ཉིན་ལ་བློ་མཐུན་བྱ་བར་ལུང་ལས་གསུངས་ཀྱང་མཚོན་པ་སྟེ།
གདིང་བའི་ཉི་མ་ལ་མ་བབ་ཚུན་ཆད་ཀྱི་ཉི་མ་གང་རུང་ལ་དབྱར་གནས་པ་དེའི་
མཚམས་ཀྱི་ནང་དུ་ཆོས་གོས་དེ་སྲ་བརྐྱང་ཉིད་དུ་བྱ་བར་དགེ་འདུན་རྣམས་བློ་མཐུན་
པར་གསོལཾ་གཉིས་ཀྱི་ལས་ཀྱིས་བྱའོ། །སྲ་བརྐྱང་འདིང་པ་པོ་བསྐོ་བ་ཡང་ངོ་སྟེ་
མཚམས་ཀྱི་ནང་དུའོ་ཞེས་སྔ་མར་སྦྱོར་ཏེ་མཚམས་ནང་དུ་སྤྲོ་བར་བྱས་ནས་གསོལ་
གཉིས་ཀྱི་ལས་ཀྱིས་བསྐོའོ། །ཇི་ལྟ་བུ་བསྐོ་ཞེ་ན། སྔར་དབྱར་གནས་པར་ཁས་མ་
བླངས་པ་དང་དབྱར་རལ་བ་སོགས་སྨོས་པ་རྣམས་ལས་གཞན་དགེ་སློང་གང་ལ་སྲ་
བརྐྱང་གདིང་བ་དེ་འབྱུང་བ་བསྐོའོ། །ཆོས་གོས་སྲ་བརྐྱང་དུ་གདིང་བར་གསོལ་

གཉིས་ཀྱི་ལས་ཀྱིས་བློ་མཐུན་པར་བྱས་པའི་ཉིན་མོ་ལ་ཆོས་གོས་དེ་སྲ་བརྐྱང་འདིང་
བར་བསྐོས་པའི་དགེ་སློང་དེ་ལ་གཏད་པར་བྱའོ། །གང་གི་ཕྱིར་ཆོས་གོས་བློ་མཐུན་
པར་བྱས་པ་ཉི་མ་གཞན་དུ་གཞག་པར་རིགས་པ་མ་ཡིན་པའི་ཕྱིར་ཞེས་རང་འགྲེལ་
ལས་སོ། །ཇི་ལྟར་གཏད་པར་བྱ་ཞེ་ན། གསོལ་བ་འབའ་ཞིག་པའི་ལས་བྱས་ཏེའོ། །
གསུམ་པ་ནི། བཀྲུ་བ་དང་དྲུབ་པ་དང་། ཁ་བསྒྱུར་བ་དག་ལ་དེ་སྔོན་དུ་འགྲོ་བར་བྱའོ།
གཉིས་སམ་གསུམ་རྗེས་སུ་སྒྲུབ་པས་སོ། །ཟིན་པ་ཞིག་གྲུབ་ན་རང་གིས་ཁབ་སྲུབས་
གཉིས་སམ་གསུམ་དྲུབ་པར་བྱའོ། །མནོས་པ་དང་རང་བྱེད་པ་དང་། དེའི་མཇུག་དག་
ཏུ་གོ་རིམ་བཞིན་དུ་གདིང་བར་འགྱུར་རོ། །གདིང་ངོ་། །བཏིང་ངོ་སྙམ་དུ་སེམས་
བསྐྱེད་པར་བྱའོ། །དང་པོ་ཉམས་ན་མི་འབྱུང་བ་མ་ཡིན་ནོ། །ཚེ་དང་ལྡན་པ་དག་
བདག་སང་སྲ་བརྐྱང་གདིང་བར་འགྱུར་གྱི་ཁྱེད་ཅག་རང་རང་གི་ཆོས་གོས་རྣམས་དབྱུང་
བར་བྱའོ་ཞེས་ཚོགས་པ་ལ་བརྗོད་པར་བྱའོ། །འདུ་བའི་སྐབས་རྗེས་སུ་བསྒྲུབ་པར་
བྱའོ། །ཞེས་གསུངས་ཏེ། ཆོས་གོས་དེ་ད་གཟོད་བྱ་དགོས་པ་ཞིག་ཡིན་ན་བཀྲུ་བ་དང༌།
དྲུབ་པ་དང་། ཁ་བསྒྱུར་བ་དག་ལ་འདིང་བར་བྱེད་པ་པོ་དེས་བྱ་བ་དེ་སྔོན་དུ་འགྲོ་
བར་བྱའོ། །ཇི་ལྟར་སྔོན་དུ་འགྲོ་བར་བྱ་ཞེ་ན། བཀྲུ་བ་ལ་སོགས་པ་དེ་དག་ལསཾ་
གཉིས་སམ་གསུམ་གདོན་མི་ཟ་བར་རྗེས་སུ་སྒྲུབ་པས་སྔོན་དུ་འགྲོ་བར་བྱ་དགོས་སོ། །
ཆོས་གོས་ཏེ་ཚུལ་བཞིན་བྱས་ཟིན་པ་ཞིག་ལག་ཏུ་གྲུབ་ན་སྲ་བརྐྱང་འདིང་པ་པོ་རང་
གིས་ཁབ་སྲུབས་གཅིག་གམ་གཉིས་སམ་གསུམ་ཙམ་གྲུབ་པར་བྱའོ། །བསྐོས་པས་
དང་པོ་དགེ་འདུན་ལས་གདིང་བར་འགྱུར་བའི་སྲ་བརྐྱང་མནོས་པ་དང་། བར་དུ་སུ་
བརྐྱང་འདིང་པ་པོ་རང་གིས་ཆོས་གོས་དེ་བཀྲུ་བ་དང་དྲུབ་པ་ལ་སོགས་པ་ནས་སྲ་
བརྐྱང་གདིང་བ་དངོས་གཞིའི་ཆོ་ག་བྱེད་པ་དང༌། ཐ་མར་སྲ་བརྐྱང་བཏིང་བ་དེའི་
མཇུག་དང་གནས་སྐབས་གསུམ་པོ་དེ་དག་ཏུ་གོ་རིམ་བཞིན་དུ་མནོས་པ་ན་གདིང་
བར་འགྱུར་རོ། །ལས་རྩོམ་པར་བྱེད་པ་ན་གདུང་ངོ༌། །མཇུག་ཏུ་བཏིང་ངོ་སྙམ་དུ་

སེམས་བསྐྱེད་པར་བྱའོ། །སེམས་གསུམ་བསྐྱེད་པའི་དང་པོ་གདིང་བར་འགྱུར་རོ་
སྙམ་པའི་སེམས་བསྐྱེད་པ་དེ་ཉམས་ཏེ་མ་བྱས་ན་ཡང་འོག་མ་མ་ཉམས་ན་སྲ་བརྐྱང་
གདིང་བ་མི་འབྱུང་བ་མ་ཡིན་ནོ། །གདིང་ངོ་སྙམ་དུ་སེམས་བསྐྱེད་པ་དེ་ཉམས་ན་ནི་
གདིང་བ་མི་འབྱུང་སྟེ། ཀུན་སློང་མེད་པའི་ཕྱིར་དང་། དེ་དང་བྲལ་བ་ནི་ཕྱུང་བ་ཡིན་ནོ་
ཞེས་གསུངས་པས་སོ། །བཏིང་ངོ་སྙམ་དུ་སེམས་བསྐྱེད་པ་དེ་ཉམས་ན་ཡང་སྲ་བརྐྱང་
གདིང་བ་མི་འབྱུང་བ་ཉིད་མ་ཡིན་ཏེ། སྲ་བརྐྱང་བཏིང་ཟིན་པའི་ཕྱིར་རོ། །དབྱར་སྔ་
མའི་དབང་དུ་བྱས་ན་སྟོན་ཟླ་འབྲིང་པོའི་ཚེས་བཅོ་ལྔའི་དགོང་གར་སྲ་བརྐྱང་འདིང་བ་
པོའི་དགེ་སློང་དེས་འདི་སྐད་ཅེས་ཚེ་དང་ལྡན་པ་དག་བདག་སང་སྲ་བརྐྱང་གདིང་
བར་འགྱུར་གྱི་ཁྱེད་ཅག་གིས་རང་རང་གི་ཆོས་གོས་གསུམ་པོའི་འཚོ་བའི་ཡོ་བྱད་ཀྱི་
བྱིན་རླབས་རྣམས་དབྱུང་བར་བྱའོ་ཞེས་དགེ་འདུན་ཐམས་ཅད་མཚམས་ཀྱི་ནང་དུ་
ཚོགས་པ་ལ་བརྗོད་པར་བྱའོ། །ཚེས་བཅུ་དྲུག་གི་ནངས་པར་སྲ་བརྐྱང་གདིང་བའི་
དོན་དུ་གནས་དེར་དགེ་འདུན་འདུ་བའི་སྐབས་ཀྱི་བྱ་བ་གདན་ཆ་བཤམ་པ་དང་གཎྜི་
བརྡུང་བ་དང་དྲིས་པའི་ཚིག་ལ་ལན་གདབ་པ་དག་སྲ་བརྐྱང་འདིང་པ་པོས་རྗེས་སུ་
བསྒྲུབ་པར་བྱའོ། །གཉིས་པ་དངོས་གཞིའི་ཆོ་ག་ནི། དྲི་དང་མེ་ཏོག་གིས་མཆོད་ཅིང་
བདུག་སྤོས་དྲི་ཞིམ་པོས་བདུག་པ་དུ་མ་གཟེབ་ཀྱི་ཀློག་མར་ལྷན་ཅིག་བཞག་པ་ཐོགས་
ཏེ་རྒན་རིམ་དུ་འདུག་པས་གདིང་བ་བསྒྲུབ་པར་བྱའོ། །ཚེས་བཅུ་དྲུག་ལའོ། །སྟོན་ཟླ་
འབྲིང་པོའིའོ། །ལན་གསུམ་བཟླས་པས་སོ། །གདིང་ངོ་ཞེས་སོ། །ཞེས་གསུངས་ཏེ།
སྲ་བརྐྱང་འདིང་བར་བསྐོས་པའི་དགེ་སློང་དེས་མ་བསྲེགས་པར་དྲི་ཞིམ་འབྱུང་བའི་དྲི་
དང་མེ་ཏོག་གིས་མཆོད་ཅིང་བདུག་སྤོས་དྲི་ཞིམ་པོས་བདུག་པ་ཉིད་ཀྱི་ཆོས་གོས་
སུམ་ཕྲུགས་གཅིག་གམ་གཉིས་སམ་དུ་མ་ཇི་སྙེད་འབྱོར་བ་ལྕུག་མ་སོགས་ལས་བྱས་
པའི་གཟེབ་ཀྱི་ཀློག་མར་ལྷན་ཅིག་གཅིག་གི་ཐོག་ཏུ་གཅིག་བཞག་པ་དེ་སྲ་བརྐྱང་
འདིང་བ་པོའི་དགེ་སློང་གིས་པང་བར་ཐོགས་ཏེ། དགེ་སློང་རྒན་རིམ་དུ་མདུན་དུ་

འདུག་པས་སྲ་བརྐྱང་གདིང་བ་བསྒྲུབ་པར་བྱའོ། །དུས་གང་གི་ཚེ་གདིང་ཞེ་ན། ཚེས་
བཅུ་དྲུག་ལའོ། །ཟླ་བ་གང་གི་ཞེ་ན། སྟོན་ཟླ་འབྲིང་པོའི་ཚེས་བཅུ་དྲུག་ལའོ། །
འདིའི་དམིགས་བསལ་ནི་ཊཱི་ཀ་ལས། དགེ་འདུན་ཐམས་ཅད་དབྱར་ཕྱི་མར་གནས་
པར་ཁས་བླངས་པ་དག་ལ་ཡང་སྲ་བརྐྱང་གདིང་བ་ཆགས་སོ། །དེ་གདིང་བའི་དུས་ནི་
སྟོན་ཟླ་ཐ་ཆུང་གི་ཚེས་བཅུ་དྲུག་གོ །ཞེས་སོ། །འདི་ལ་བྲག་དཀར་སྤྲུལ་སྐུའི་འདུལ་
གཞུང་ལས། འགྲེལ་པར། དབྱར་ཕྱི་མ་ཁས་བླངས་པས་སྲ་བརྐྱང་གདིང་བར་
གསུངས་པ་མི་འཐད་པ་ཡིན་པར་ཐལ། འགྲེལ་པར། དབྱར་ཕྱི་མ་ཁས་བླངས་པས་སྲ་
བརྐྱང་གདིང་དུ་མི་རུང་བར་གསུངས་པའི་ཕྱིར་ཏེ། རྒྱ་ཆེར་འགྲེལ་ལས། དབྱར་
གནས་པ་ཕྱི་མར་གནས་པར་ཁས་ལེན་པ་དེའི་ཚེ། དགེ་འདུན་ལྷན་ཅིག་ཚོགས་པའི་
དབྱར་གནས་པ་དེ་ལ་མེད་པས་དེའི་ཕྱིར་དེ་ལ་ཡང་སྲ་བརྐྱང་གདིང་བ་དེ་མི་འབྱུང་ངོ༌། །
ཞེས་དང༌། ཡང་དེ་ཉིད་ལས། དེ་དག་ལ་སྲ་བརྐྱང་གདིང་བ་མི་འབྱུང་ཞིང་། སྲ་བརྐྱང་
གི་ཕན་ཡོན་ཡང་མེད་དེ། ཞེས་གསུངས་པའི་ཕྱིར། ཞེས་སྐྱོན་བརྗོད་པར་བྱས་ཀྱང་།
སྐྱོན་མེད་དེ། ཊི་ཀའི་ལུང་དེ་གཉིས་ཀྱི་དོན་ནི་གནས་དེར་སྲ་བརྐྱང་གདིང་བར་འགྱུར་
བའི་དགེ་སློང་རྣམས་ཀྱིས་དབྱར་སྔ་མ་ཁས་བླངས་པ་ཉིད་ན་ཁ་ཅིག་གིས་གནས་དེར་
དབྱར་ཕྱི་མར་གནས་པར་ཁས་བླངས་ན་ཕྱི་མར་གནས་པར་ཁས་བླངས་པ་དེ་དག་ལ་
དགེ་འདུན་ལྷན་ཅིག་ཚོགས་པའི་དབྱར་གནས་པ་མེད་པས་དེའི་ཕྱིར་དེ་དག་ལ་སྲ་
བརྐྱང་གདིང་བ་མི་འབྱུང་ཞིང་། སྲ་བརྐྱང་གི་ཕན་ཡོན་ཡང་མེད་ཅེས་པའི་དོན་ཡིན་
པའི་ཕྱིར་ཏེ། དེ་ལྟར་འགྲེལ་ན་ཊཱི་ཀའི་ལུང་སྔ་ཕྱི་མི་འགལ་བ་དང༌། ལུང་ཞུ་བ་ལས་
དགེ་འདུན་ཐམས་ཅད་དབྱར་ཕྱི་མར་ཁས་བླངས་ན་སྲ་བརྐྱང་གདིང་ཆོག་པར་
གསུངས་པ་དང་ཡང་མཐུན་པའི་ཕྱིར་རོ། །གོང་དུ་གདིང་བ་བསྒྲུབ་པར་བྱའོ་ཞེས་སྨོས་
ན་ཅི་ཞིག་གིས་བསྒྲུབ་པར་བྱ་ཞེ་ན། ལན་གསུམ་བཟླས་པས་སོ། །ཅི་ཞིག་ལན་
གསུམ་བཟླས་པས་ཤེ་ན། དགེ་འདུན་བཙུན་པ་རྣམས་གསན་དུ་གསོལ། དགེ་འདུན་

གྱིས་ཆོས་གོས་འདི་ནི་སྲ་བརྐྱང་དུ་མཛད་ལ། བདག་དགེ་སློང་མིང་འདི་ཞེས་བགྱི་བ་
ཡང་སྲ་བརྐྱང་འདིང་བར་བསྐོས་ཏེ། སྲ་བརྐྱང་འདིང་བ་བདག་མིང་འདི་ཞེས་བགྱི་
བས་ཆོས་གོས་འདིས་དགེ་འདུན་གྱི་སྲ་བརྐྱང་གདིང་བར་འགྱུར་རོ། །གདིང་ངོ་ཞེས་
པའི་སྔགས་ལན་གསུམ་བཟླས་པས་སོ། །འདི་ལ་རོང་པའི་ཕྲེང་ཊིཀ་དང་ངག་ཆོས་ཀྱི་
ཊི་ཀ་གཉིས་ལས། རང་རང་གི་ཆོས་གོས་ཀྱི་བྱིན་རླབས་ཕྱུང་ངོ་ཞེས་ཞུའོ། །དེ་ནས་
འདིར་གསོལ་གཉིས་ཀྱི་ཆོ་གས་ཇི་ལྟ་བ་བཞིན་དུ་གདིང་བར་བྱ་སྟེ་ཞེས་ཚིག་མཐུན་
པར་གསུངས་ཀྱང་། གསོལ་གཉིས་ཀྱི་ཆོ་ག་ཞེས་པ་དེ་གསོལ་བ་དང་གཉིས་ཀྱི་ལས་
ལ་ཟེར་ན་ནི་མི་འཐད་དེ། ལུང་གཞི་ལས་གོང་སྨོས་ཀྱི་སྔགས་དེ་བརྗོད་པས་གདིང་
བར་གསུངས་པ་དང་འགལ་བ་དང་། སྔགས་ཚིགས་ཅུང་ཟད་མི་འདྲ་ཡང་ཀརྨ་ཤ་ཏཾ་
ལས་ཀྱང་སྔགས་བཟླ་བའི་སྒོ་ནས་གདིང་བར་གསུངས་པ་དང་ཡང་འགལ་བའི་ཕྱིར་རོ། །
གསུམ་པ་མཇུག་གི་ཆོ་ག་ནི། དགེ་སློང་རེ་རེའི་མདུན་དུ་འདུག་སྟེ་བཏིང་ངོ་ཞེས་གོ་
བར་བྱའོ། །གཞན་གྱིས་ནི་ལེགས་པར་བཏིང་ངོ༌། །ཤིན་ཏུ་བཏིང་ངོ༌། །འདི་ལ་རྙེད་
པ་དང་ཕན་ཡོན་གང་ཡོད་པ་དེ་བདག་གི་ཡིན་ནོ་ཞེས་སོ། །ཞེས་གསུངས་ཏེ། དེའི་
འོག་ཏུ་ས་བརྐྱང་འདིང་བའི་དགེ་སློང་དེས་སྲ་བརྐྱང་བཏིང་བའི་སྤྲོག་མ་པང་དུ་ཐོགས་
ཏེ་རྒན་རིམ་བཞིན་དུ་དགེ་སློང་རེ་རེའི་མདུན་དུ་འདུག་སྟེ་གནས་བརྟན་ནམ། བཙུན་
པའམ། ཚེ་དང་ལྡན་པ་དགོས་སུ་གསོལ། ཆོས་གོས་འདི་ནི་དགེ་འདུན་གྱིས་སྲ་བརྐྱང་
དུ་མཛད་ལ། བདག་མིང་འདི་ཞེས་བགྱི་བ་ཡང་སྲ་བརྐྱང་འདིང་བར་བསྐོས་པ་ལགས་
ཏེ། བདག་གིས་ཆོས་གོས་འདིས་དགེ་འདུན་གྱི་སྲ་བསྐྱང་བཏིང་ལགས་སོའམ་བཏིང་
ངོ་ཞེས་པའི་སྔགས་ལན་གསུམ་གསུམ་བརྗོད་ནས་གོ་བར་བྱའོ། །དེའི་རྗེས་ལ་ནི་སྲ་
བརྐྱང་འདིང་བ་པོ་ལས་གཞན་དགེ་སློང་དེར་ཡོད་ཀུན་གྱིས་ནི་རེ་རེས་ཀྱང་དེའི་ཕྲལ་
ཕྲལ་ལ་ཁ་ན་མ་ཐོ་བ་མེད་པར་ལེགས་པར་བཏིང་ངོ༌། །ཐེ་ཚོམ་མེད་པར་ཤིན་ཏུ་
བཏིང་ངོ༌། །སྲ་བརྐྱང་འདི་ལ་རྙེད་པ་དང་ཕན་ཡོན་གང་ཡོད་པ་དེ་བདག་ཅག་གི་

ཡིན་ནོ་ཞེས་བཟླ་དགོས་སོ། །དེ་ལུང་གཞིར་ལན་གཉིས་ལན་གསུམ་དུ་བརྗོད་པར་
བཤད་དོ། །སྔོན་རྒྱ་གར་དུ་དེ་ལྟར་སྲ་བརྐྱང་གདིང་བ་ཡིན་ཡང་བོད་དུ་རྒྱལ་པོས་
བཀས་བཅད་དེ་སྤྱོད་པ་བག་ཡང་དང་འབྲེལ་བ་བཀག་པའི་དབང་གིས་འདིའི་སྲོལ་
མ་བྱུང་བར་ཀོང་སྤྲུལ་སོགས་ཀྱིས་གསུངས་སོ། །བཞི་པ་དགོས་པ་ལ་དོགས་པ་གཅོད་
པ་ནི། འདི་ལ་རྗེས་སུ་ཡི་རངས་པ་ཉམས་སུ་མྱོང་བ་དང་འདྲའོ། །མངོན་སུམ་དུ་གྱུར་
པས་སོ། །ཞེས་གསུངས་ཏེ། སྲ་བརྐྱང་གདིང་བ་འདི་ལ་དགེ་སློང་གཉིད་ལོག་པ་ལ་
སོགས་པའི་དབང་གིས་ཡོངས་རྫོགས་ཉམས་སུ་མ་མྱོང་ཡང་གཉིད་སད་པ་ལ་སོགས་
པའི་དུས་ན་སྲ་བརྐྱང་བཏིང་ངོ་ཞེས་ཐོས་ནས་འདི་ལ་རྗེས་སུ་ཡི་རངས་པར་བྱེད་པ་ནི་
སྲ་བརྐྱང་བཏིང་བ་ཉམས་སུ་མྱོང་བ་དང་འདྲ་བར་སྲ་བརྐྱང་བཏིང་བའི་ཕན་ཡོན་དང་
རྙེད་པ་འབྱུང་བའོ། །དེ་ནི་ལུང་མ་མོ་ལས། དེ་ཐོས་ནས་ལེགས་པར་བཏིང་ངོ༌། །ཤིན་
ཏུ་བཏིང་ངོ༌། །ཞེས་རྗེས་སུ་ཡི་རངས་བྱེད་པ་དག་གིས་ཀྱང་གཏན་པ་བཏིང་བར་
བརྗོད་པར་བྱའོ། །ཞེས་སོ། །གང་གིས་རྗེས་སུ་ཡི་རངས་པར་བྱ་ཞེ་ན། སྲ་བརྐྱང་
གདིང་འདོད་ཡོད་ཅིང་གདིང་བ་ལ་མངོན་སུམ་དུ་ཚོགས་པར་གྱུར་པས་སོ། །མངོན་
སུམ་དུ་ཚོགས་པར་མ་གྱུར་པ་ལ་སྲ་བརྐྱང་གདིང་བ་མི་འབྱུང་བར་ལུང་གཞི་ལས་
གསུངས་སོ། །གཉིས་པ་དེ་བསྐྱང་བའི་ཚུལ་ནི། དུས་དུས་སུ་བསང་བར་བྱ་བསྲད་
པར་བྱ་སྤྲུག་པར་བྱའོ། །ཁྱིམ་དུ་བ་ཅན་དང་རྡུལ་ཅན་དུ་གཞག་པར་མི་བྱའོ། །རྒྱལ་
པོའི་ཕོ་བྲང་དུ་གཞག་པར་མི་བྱའོ། །དེ་དང་འབྲལ་བར་མི་བྱའོ། །ཁྱེར་ཏེ་གཞན་དུ་
འགྲོ་བར་མི་བྱའོ། །མི་གཙང་བའི་སྐྱབས་སུ་འཇུག་པར་མི་བྱའོ། །བླ་གབ་མེད་པར་
འདུག་པར་མི་བྱའོ། །ཞེས་གསུངས་ཏེ། སྲ་བརྐྱང་འདིང་བར་བསྐོས་པའི་དགེ་སློང་
དེས་ཆོས་གོས་སྲ་བརྐྱང་དེ་དུས་དུས་སུ་རླུང་ལ་བཞག་ནས་དྲི་མ་བསང་བར་བྱུ། ཉི་
མ་ལ་བཞག་ནས་བསྲད་པ་སྟེ་བསྐམ་པར་བྱ། རྡུལ་སྤྲུག་པར་བྱའོ། །དེ་ལས་བསྲད་
ཅེས་པ་ནི་དངོས་རྫས་ཀྱི་ནང་ལ་འདྲེས་པའི་ཆུ་ཇེ་ཉུང་དུ་གཏོང་བའི་མ་འོངས་པའི་

ཚིག་ཡིན་པར་བཤད་དོ། །ཁྱིམ་དུ་བ་འཐུལ་བ་ཅན་དང་རྡུལ་འཐུལ་བ་ཅན་དུ་ཆོས་
གོས་དེ་གཞུག་པར་མི་བྱའོ། །ཆོས་གོས་དེ་རྒྱལ་པོའི་ཕོ་བྲང་དུ་གཞག་པར་མི་བྱའོ། ། །
དེས་ཆོས་གོས་དེ་དང་མཚམས་ཀྱི་ཕྱི་རོལ་ཏུ་སྐྱ་རེངས་ཤར་གྱི་བར་དུ་འབྲལ་བར་མི་
བྱའོ། །དེས་ཆོས་གོས་དེ་ཁྱེར་ཏེ་མཚམས་ཀྱི་ཕྱི་རོལ་གཞན་དུ་འགྲོ་བར་མི་བྱའོ། ། །
སོང་ན་བྱིན་རླབས་རང་འཇུག་བྲལ་དུ་འགྱུར་རོ། །དེས་དེ་ཁྱེར་ཏེ་མི་གཙང་བ་བཤང་
བ་དང་གཅི་བའི་སྐྱབས་སུ་འཇུག་པར་མི་བྱའོ། །དེས་དེ་ཁྱེར་ཏེ་བླ་གབ་སྟེང་
གཡོགས་མེད་པར་འདུག་པར་མི་བྱའོ། །རང་འགྲེལ་ལས། འདིང་བརཾ་བྱེད་པ་པོ་
ལས་གཞན་གྱིས་གཞག་པ་དང༌། འཆང་བ་དང་། ཁྱེར་བར་མི་བྱའོ་ཞེས་བྱ་བ་དེ་ཡང་
{མདོ་འགའ་ཞིག་གོང་དུ་བསྟན་པ་}འདིས་(བསྟན་པར་》བྱས་པ་རིག་པར་བྱའོ། །ཞེས་གསུངས་སོ། ། གསུམ་པ་དབྱུང་བའི་ཆོ་ག་ལ་གཉིས་ལས། དང་པོ་མདོར་བསྟན་པ་ནི། དབྱུང་བ་ནི་
རྣམ་པ་གཉིས་ཏེ། རང་འཇུག་པ་དང་བྲལ་བ་དང་བཅོས་མའོ། །ཞེས་གསུངས་ཏེ། ས་
བརྐྱང་དབྱུང་བ་ནི་རྣམ་པ་གཉིས་ཏེ། དབྱུང་བའི་བློ་སྔོན་དུ་མ་བཏང་བར་སྲ་བརྐྱང་
རང་ཉིད་བཏིང་བའི་འཇུག་པ་དང་བྲོལ་བ་དང་། བློ་སྔོན་དུ་བཏང་ནས་ཆོ་གས་དབྱུང་
བའི་བཅོས་མའོ། །གཉིས་པ་རྒྱས་བཤད་ལ་གསུམ། རང་འཇུག་བྲལ་དང་། བཅོས་
མས་དབྱུང་བ་དང༌། ཐོས་པའི་མཐའ་ལས་བྱུང་བ་བཤད་པའོ། །དང་པོ་རང་གི་ཡིན་
པ་རྗེས་སུ་འཇུག་བྲལ་གྱི་དབྱུང་བ་ལ་གཉིས། དགེ་འདུན་མཐའ་དག་གི་རང་འཇུག་
བྲལ་དང་། གང་ཟག་སྒོས་ཀྱི་རང་འཇུག་བྲལ་ལོ། །དང་པོ་ནི། རང་འཇུག་པ་དང་
བྲལ་བ་ནི་སྲ་བརྐྱང་གིས་མཚམས་གཞན་དུ་ཕྱིན་པ་དང་། བྱིན་གྱིས་རློབ་པར་བྱེད་པ་
མེད་པར་མཚམས་ཀྱི་ནང་དུ་སྐྱ་རེངས་ཤར་བ་དང་། ཞེས་གསུངས་ཏེ། རང་འཇུག་པ་
དང་བྲལ་བ་རྣམ་པ་གང་གིས་འགྲུབ་པར་འགྱུར་ཞེ་ན། རང་འཇུག་པ་དང་བྲལ་བ་ནི་
སྲ་བརྐྱང་ཁྱེར་ནས་སྲུ་བརྐྱང་གིས་རང་ཉིད་བཏིང་བའི་མཚམས་དང་ཉེ་འཁོར་ལས་
འདས་ནས་མཚམས་གཞན་དུ་ཕྱིན་པ་ན་ཞག་མ་ལོན་ཡང་སྲ་བརྐྱང་ཞིག་པ་དང༌།

སྐབས་འདིར་འགྲེལ་ཆུང་ལས། དྲུབས་པ་ཞིག་ཀྱང་འབྲལ་བའི་སྤང་བའི་ལྟུང་བར་ནི་
མི་འགྱུར་གྱི། ཞག་བཅུ་འདས་ཏེ་སྔགས་ཀྱིས་མ་ཐེབས་ན་འཆང་བའི་སྤང་བའི་ལྟུང་
བར་འགྱུར་རོ་ཞེས་གསུངས་སོ། །སྲ་བརྐྱང་བྱིན་གྱིས་རློབ་པར་བྱེད་པའམ་འདིང་
བར་བྱེད་པའི་དགེ་སློང་ཐམས་ཅད་གནས་གཞན་དུ་སོང་སྟེ་དགེ་སློང་གཅིག་ཀྱང་མེད་
པར་སྲ་བརྐྱང་བཞག་པའི་མཚམས་ཀྱི་ནང་དུ་སྐྱ་རེངས་ཤར་བ་དང་། འདིས་ནི་རང་
འཇུག་བྲལ་དུ་འགྱུར་བར་མ་ཟད་འབྲོལ་སྤང་གི་ལྟུང་བ་ཡང་འབྱུང་ངོ་། །གཞན་ཡང་
སྲ་བརྐྱང་བཏིང་ནས་མ་དབྱུང་བར་ཟླ་བ་ལྔ་འདས་པ་དང་། སྲ་བརྐྱང་བཏིང་ཟིན་པ་ན་
སྲ་བརྐྱང་གི་དུས་མ་ཡིན་པར་ཤེས་ནས་ཡང་གསོ་སྦྱོང་བྱས་པ་དང་། སྲ་བརྐྱང་མེས་
ཚིག་སྟེ་ཐལ་བར་འགྱུར་བ་ལྟ་བུ་དངོས་པོ་ཞིང་མ་ཡིན་པར་འགྱུར་བ་དང༌། འདིར་
གཏོགས་པའི་དགེ་དུན་ཐམས་ཅད་ཤིའམ་བབས་པ་ལྟ་བུ་རྟེན་ཞིང་མ་ཡིན་པར་གྱུར་
པ་དང་། འདིར་གཏོགས་དགེ་འདུན་ཐམས་ཅད་དཀྱིལ་འཁོར་གྱི་ཁོངས་སུ་གཏོགས་
པ་ཆད་པ་སྟེ། དེ་དག་གང་རུང་གིས་ཀྱང་སྲ་བརྐྱང་གི་བྱིན་རླབས་རང་འཇུག་པ་དང་
བྲལ་བར་འགྱུར་རོ། །གཉིས་པ་ནི། དེའི་དཀྱིལ་འཁོར་གྱི་ཁོངས་སུ་གཏོགས་པ་ཆད་
པའོ། །དེ་ལ་དེའོ། །མཚམས་ལས་འདས་པ་ན་དེ་གྲུབ་བོ། །ཕྱིར་མི་འོང་བའི་སེམས་
ཀྱིས་སོ། །མཚམས་ཀྱི་ཕྱི་རོལ་ཏུ་དེ་སྐྱེས་ན་ཡང་ངོ་། །ཆོས་གོས་བྱ་བའི་བསམ་པས་
རྗེས་སུ་འབྲེལ་བ་མེད་ན་དེའི་ཚེ་ཉིད་ནའོ། །ཡོད་ན་བྱེད་པར་འགྱུར་བ་ཉིད་ཆད་ནའོ། །
ཕྱིར་འོངས་ན་ཡང་ངོ༌། །བྱེད་པར་འགྱུར་བ་མཐར་ཐུག་པ་དང་། བརྩམས་པ་ཞིག་པ་
དང་། བསམ་པ་རྒྱུན་ཆད་པ་གསུམ་ལ་དེ་གནས་སོ། །ཡིད་གཉིས་ནི་ངེས་པས་འབྱིན་
པར་བྱེད་པ་དང་འདྲའོ། །ཞེས་གསུངས་ཏེ། གང་ཟག་སོ་སོ་རང་འཇུག་བྲལ་ལ།
མཚམས་ལ་རེ་བ་མེད་པའི་མ་མ་བརྒྱད་དང༌། མཚམས་ལ་ཡིད་གཉིས་ཟ་བའི་མ་མ་
བརྒྱད་དང༌། རྙེད་པ་ལ་ཡིད་གཉིས་ཟ་བའི་མ་མ་དྲུག་དང་། མཚམས་ལ་རེ་བ་ཡོད་
པའི་མ་མ་བརྒྱད་དང་། གང་ཟག་སོ་སོ་ཤིའམ་བབས་པ་ལ་སོགས་པས་ཞིང་མ་ཡིན་

པར་གྱུར་པ་སྟེ་སོ་གཅིག་ཡོད་དོ། །དེ་ཡང་མ་མ་ཞེས་པ་ནི་མ་ལས་བུ་འབྱུང་བའི་ཆོས་
ཡོད་པ་བཞིན་དུ་དེ་དག་ལའང་སྲ་བརྐྱང་ཕྱུང་བ་འབྱུང་བའི་ཆོས་ཡོད་པས་མ་མ་ཞེས་
བྱ་སྟེ། ཊཱི་ཀ་ལས། གང་ཟག་དེའི་སྲ་བརྐྱང་དབྱུང་བ་རང་འཇུག་པ་དང་བྲལ་བར་གྱུར་
པ་དག་གི་མ་དང་འདྲ་ཞིང་མའི་གནས་ལྟ་བུ་དག་ཡིན་པས་ཞེས་གསུངས་པ་ལྟར་རོ། །
མ་མ་དེ་དག་རིམ་བཞིན་བསྟན་པ་ནི། དགེ་སློང་གང་སྲ་བརྐྱང་བཏིང་བའི་གནས་དེའི་
དཀྱིལ་འཁོར་གྱི་ཁོངས་སུ་གཏོགས་པ་ཆད་པ་ན་གང་ཟག་དེའི་སྲ་བརྐྱང་གི་བྱིན་
རླབས་རང་འཇུག་བྲལ་དུ་འགྱུར་བའོ། །མདོ་འདིས་མཚམས་ལ་རེ་བ་མེད་པའི་མ་མ་
བརྒྱད་སོགས་ཀྱི་ཡན་ལག་སྤྱིར་བསྟན་པའོ། །གང་ཟག་གང་སྦྱོར་བས་འགྲོ་བ་ལ་
སོགས་པ་རང་འཇུག་པ་དང་བྲལ་བའི་རྒྱུ་ཀུན་ཏུ་སྤྱོད་པ་དེ་ལ་དེའི་དཀྱིལ་འཁོར་གྱི་
ཁོངས་སུ་གཏོགས་པ་ཆད་པ་དེ་རྣམ་པར་གཞག་གི་དགེ་འདུན་ཐམས་ཅད་ལ་ནི་དེ་
རྣམ་པར་བཞག་པ་མ་ཡིན་པའོ། །མདོ་འདིས་ནི་དེའི་དཀྱིལ་འཁོར་གྱི་ཁོངས་སུ་
གཏོགས་པ་ཆད་པ་དེ་གང་ཟག་སོ་སོ་རང་འཇུག་བྲལ་ཡིན་པར་བསྟན་ཏོ། །གང་གི་ཚེ་
དེའི་དཀྱིལ་གྱི་ཁོངས་སུ་གཏོགས་པ་ཆད་པ་དེ་གྲུབ་ཅེ་ན། ཡུལ་གཞན་དུ་འགྲོ་བར་
འདོད་པའི་དགེ་སློང་དེས་སྲ་བརྐྱང་གི་མཚམས་ལས་འདས་པ་ན་དེའི་དཀྱིལ་འཁོར་
གྱི་ཁོངས་སུ་གཏོགས་པ་ཆད་པ་དེ་གྲུབ་བོ། །དེའི་ཚེ་གང་ཟག་དེའི་སྲ་བརྐྱང་ཞིག་པར་
འགྱུར་རོ། །བསམ་པ་གང་ཡང་རུང་བས་འདས་ནའང་འགྲུབ་པར་འགྱུར་རམ་ཞེ་ན།
ཟླ་བ་ལྔའི་ཁོངས་སུ་སྲ་བརྐྱང་གི་མཚམས་ནང་འདིར་ཕྱིར་མི་འོང་བའི་སེམས་ཀྱིས་
སོ་སྟེ་དེ་ལྟ་བུའི་སེམས་ཀྱིས་མཚམས་ལས་འདས་ཏེ་འགྲོ་ན་དེའི་ཚེ་དཀྱིལ་འཁོར་གྱི་
ཁོངས་སུ་གཏོགས་པ་ཆད་པ་དེ་གྲུབ་བོ་ཞེས་སྔ་མར་སྦྱར་རོ། །མདོ་དེ་གཉིས་ཀྱིས་ནི་
སྦྱོར་བའི་དུས་ནས་ཕྱིར་མི་འོང་བར་ངེས་པར་བྱས་ཏེ་འགྲོ་བའི་སྦྱོར་བའི་འགྲོ་བའི་མ་
མའི་ངོ་བོ་བསྟན་ཏོ། །ཅི་སྦྱོར་བས་འགྲོ་བ་འབའ་ཞིག་གིས་དེ་ཆད་པར་ཟད་དམ་ཞེ་ན།
མཚམས་ཀྱི་ནང་ནས་འགྲོ་བའི་ཚེ་ན་ཕྱིར་མི་འོང་བའི་སེམས་མ་སྐྱེས་སུ་ཟིན་ཀྱང་

མཚམས་ཀྱི་ཕྱི་རོལ་ཏུ་སོན་པ་ཉིད་ན་ཟླ་བ་ལྔའི་ཁོངས་སུ་ཕྱིར་མི་འོང་བར་ངེས་པའི་
སེམས་དེ་སྐྱེས་ན་ཡང་དེའི་ཚེ་དཀྱིལ་འཁོར་གྱི་ཁོངས་སུ་གཏོགས་པ་ཆད་པ་གྲུབ་སྟེ།
གང་ཟག་དེའི་སྲ་བརྐྱང་གི་བྱིན་རླབས་རང་ཞིག་པ་འབྱུང་ངོ༌། །མདོ་འདིས་མཚམས་
ཀྱི་ཕྱི་རོལ་ཏུ་སོན་ནས་ཕྱིར་མི་འོང་བར་ངེས་པར་བྱེད་པའི་མ་མའི་ངོ་བོ་བསྟན་ཏོ། །
ཅི་ཕྱིར་མི་འོང་བའི་སེམས་ཀྱིས་མཚམས་ལས་འདས་པའི་དུས་དང་། མཚམས་ཀྱི་ཕྱི་
རོལ་ཏུ་ཕྱིར་མི་འོང་བའི་སེམས་སྐྱེས་པ་དེ་ཁོ་ནས་དཀྱིལ་འཁོར་གྱི་ཁོངས་སུ་གཏོགས་
པ་ཆད་པར་འགྱུར་རམ་ཞེ་ན། མ་ཡིན་ཏེ། ད་དུང་སྲ་བརྐྱང་གི་རྙེད་པ་དང་བློ་རྗེས་སུ་
འབྲེལ་བ་དེ་བྱིན་རླབས་ཀྱི་རྟེན་དུ་ཡོད་པའི་ཕྱིར། འོ་ན་ནམ་དཀྱིལ་འཁོར་གྱི་ཁོངས་
སུ་གཏོགས་པ་ཆད་པར་འགྱུར་ཞེ་ན། སྐུ་བརྐྱང་གི་རྙེད་པའི་སྐལ་བ་ལས་ཆོས་གོས་བྱ་
བའི་བསམ་པས་སྲ་བརྐྱང་གི་རྙེད་པ་དང་བསམ་པ་རྗེས་སུ་འབྲེལ་བ་མེད་ན་ནི།
གོང་ལྟར་མཚམས་ལས་འདས་པའི་དུས་དང༌། མཚམས་ཀྱི་ཕྱི་རོལ་ཏུ་ཕྱིར་མི་འོང་
བའི་སེམས་སྐྱེས་པ་དེའི་ཚེ་ཉིད་ན་དཀྱིལ་འཁོར་གྱི་ཁོངས་སུ་གཏོགས་པ་ཆད་པར་
འགྱུར་ཏེ། གང་ཟག་དེའི་སྲ་བརྐྱང་ཞིག་པར་འགྱུར་བའོ། །དེ་ཡང་མཚམས་ལ་རེ་བ་
མེད་པའི་མ་མ་བརྒྱད་ལ། སྦྱོར་བའི་འགྲོ་བའི་མ་མ་བཞི་དང༌། ངེས་པར་བྱེད་པའི་མ་
མ་བཞི་ཞེས་འབྲེལ་མེད་རེ་རེ་དང༌། འབྲེལ་བཅས་གསུམ་གསུམ་ཡོད་པའི་དང་པོ་
འབྲེལ་མེད་གཉིས་ནི་དེ་མ་ཐག་པའི་མདོ་འདིས་བསྟན་ཏེ། དང་པོར་མཚམས་ཀྱི་ནང་
ནས་འགྲོ་བར་སྦྱོར་བའི་ཚེ་ཕྱིར་མི་འོང་བའི་བློ་སྐྱེས་ནས་སོང་བ་དང་། མཚམས་ཀྱི་ཕྱི་
རོལ་ཏུ་སོན་པ་ན་ཕྱིར་མི་འོང་བར་ངེས་པར་བྱེད་པ་གཉིས་པོ་དེའི་ཚེ་སྲ་བརྐྱང་གི་རྙེད་
པ་དང་ཡང་བློས་རྗེས་སུ་འབྲེལ་བ་མེད་ན་དཀྱིལ་འཁོར་གྱི་ཁོངས་སུ་གཏོགས་པ་ཆད་
ཅེས་བསྟན་པ་གང་ཞིག དེ་གཉིས་རིམ་བཞིན་སྦྱོར་འགྲོ་དང༌། ངེས་བྱེད་ཀྱི་འབྲེལ་
མེད་གཉིས་ཡིན་པའི་ཕྱིར་རོ། །འོ་ན་མཚམས་ནང་ནས་འགྲོ་བར་སྦྱོར་བའི་ཚེ་
མཚམས་དང་རྙེད་པ་གཉིས་ཀ་ལ་རེ་བ་མེད་པར་གྱུར་པ་ན། དེའི་ཚེ་ཉིད་ནས་རང་

འཇུག་བྲལ་དུ་མི་འགྱུར་རམ་ཞེ་ན། མི་འགྱུར་ཏེ། དེའི་ཚེ་དེའི་ལུས་མཚམས་དང་
འབྲེལ་བ་དེ་བྱིན་རླབས་ཀྱི་རྟེན་དུ་ཡོད་པའི་ཕྱིར་རོ། །གལ་ཏེ་སྲ་བརྐྱང་གི་རྙེད་པ་
ལས་ཆོས་གོས་བྱ་བའི་བསམ་པ་རྗེས་སུ་འབྲེལ་བ་ཡོད་ན་ནི་དེ་བྱིན་རླབས་ཀྱི་རྟེན་དུ་
ཡོད་པས་དེའི་ཚེ་ན་དེའི་དཀྱིལ་འཁོར་གྱི་ཁོངས་སུ་གཏོགས་པ་དེ་ཆད་པར་མི་འགྱུར་
གྱི། གང་གི་ཚེ་ཆོས་གོས་བྱེད་པར་འགྱུར་བ་ཉིད་རྒྱུན་ཆད་པ་ན་དེའི་དཀྱིལ་འཁོར་གྱི་
ཁོངས་སུ་གཏོགས་པ་ཆད་དེ་གང་ཟག་དེའི་སྲ་བརྐྱང་ཞིག་པར་འགྱུར་བའོ། །མདོ་
འདིས་སྦྱོར་འགྲོ་དང་ངེས་བྱེད་ཀྱི་འབྲེལ་བཅས་དྲུག་པོ་སྤྱིར་བསྟན་པའོ། །འོ་ན་དེ་
ལྟར་སྲ་བརྐྱང་གི་བྱིན་རླབས་ཞིག་པར་གྱུར་ཀྱང་ཕྱིར་འོངས་ན་སོར་ཆུད་པར་འགྱུར་
རམ་སྙམ་ན། དེ་ལྟར་སྲ་བརྐྱང་རང་འཇུག་བྲལ་དུ་གྱུར་ནས་ནི་དགེ་སློང་དེ་སྲ་བརྐྱང་
གི་མཚམས་སུ་ཕྱིར་འོང་ནུ་ཡང་ཕན་པ་མི་འབྱུང་ངོ༌། །མདོ་འདིའི་དོན་དེ་ལྟར་རང་
འགྲེལ་དང་ཤེར་འབྱུང་གི་འགྲེལ་པ་གཉིས་ཆར་ལས་གསུངས་སོ། །གོང་དུ་བྱེད་པར་
འགྱུར་བ་ཉིད་ཆད་ནའོ་ཞེས་སྨོས་ན་དེ་ལ་གནས་སྐབས་དུ་ཡོད་ཅེ་ན། གསུམ་ཡོད་དེ།
རང་གི་ཆོས་གོས་གྲུབ་ཚེ་སྲ་བརྐྱང་ལ་མི་བརྟེན་སྙམ་པའི་བློ་ཡོད་ན་ཆོས་གོས་བྱེད་
པར་འགྱུར་བ་མཐར་ཐུག་པ་སྟེ་ཆོས་གོས་བཟོ་བྱེད་པ་བརྩམས་ནས་ཟིན་པ་དང༌།
འདི་ནི་མཚོན་པ་སྟེ་སྲ་བརྐྱང་གི་རྙེད་པའི་སྐལ་བ་ལག་ཏུ་ཐོབ་པ་ན་གང་ཟག་དེའི་སྲ་
བརྐྱང་ཞིག་པར་གྱུར་པའོ། །སྲ་བརྐྱང་གི་རྙེད་པ་ལས་ཆོས་གོས་བྱེད་པར་བརྩམས་པ་
ལ་མ་ཟིན་པར་ཆོམ་རྐུན་པས་ཁྱེར་བའམ་མེས་ཚིག་པའམ་སྟོར་བ་ལ་སོགས་པའི་རྐྱེན་
གྱིས་ཞིག་པ་དང༌། འདི་ཡང་མཚོན་པ་སྟེ། སྲ་བརྐྱང་གི་རྙེད་པའི་སྐལ་བ་བརླགས་
ཤིང་བརླགས་པའི་གཏམ་ཐོས་པ་ན་གང་ཟག་དེའི་སྲ་བརྐྱང་ཞིག་པར་གྱུར་པའོ། །
ཆོས་གོས་རྙེད་དུ་རེ་བ་ལ་སོགས་པའི་ཆོས་གོས་ལ་རེ་བའི་བསམ་པ་རྒྱུན་ཆད་པ་སྟེ་
དེ་གསུམ་ལ་བྱེད་པར་འགྱུར་བ་རྒྱུན་ཆད་པ་དེ་གནས་སོ། །མདོ་འདིས་སྦྱོར་འགྲོ་དང་
ངེས་བྱེད་ཀྱི་མ་མ་གཉིས་ཀྱི་འབྲེལ་བཅས་དྲུག་བྱེ་བྲག་ཏུ་བསྟན་ཏེ། དེ་ཡང་ང་ནི་ཟླ་

བ་ལྔའི་ནང་དུ་ས་བརྐྱང་གི་མཚམས་ནང་དུ་ཕྱིར་མི་འོང་ངེས་སྙམ་སྟེ། སྲ་བརྐྱང་གི་
མཚམས་ལ་རེ་བ་མེད་ཅིང་། སྲ་བརྐྱང་གི་རྙེད་པ་བླང་སྙམ་ནས་རྙེད་པ་ལ་རེ་བ་དང་
བཅས་ཏེ་ཡུལ་གཞན་དུ་ཕྱིན་པ་ན། གཞན་གྱིས་དུས་ཀྱི་སྔ་རོལ་ཏུ་བྱུང་ཡང་དགེ་སློང་
དེའི་སྲ་བརྐྱང་མི་འཇིག་ལ། ནམ་བྱེད་པར་འགྱུར་བ་མཐར་ཐུག་པར་གྱུར་པ་སོགས་
གསུམ་གྱིས་འཇིག་ཅེས་སྦྱོར་འགྲོའི་མ་མའི་འབྲེལ་བཅས་གསུམ་བསྟན་པ་དང༌།
མཚམས་ཀྱི་ཕྱི་རོལ་ཏུ་སྲ་བརྐྱང་གི་མཚམས་ལ་རེ་བ་མེད་ཅིང་སྲ་བརྐྱང་གི་རྙེད་པ་ལ་
ནི་རེ་བ་ཡོད་པའི་བསམ་པ་དང་བཅས་པ་ལས་གཞན་གྱིས་དུས་ཀྱི་སྔ་རོལ་ཏུ་ཕྱུང་
ཡང་གང་ཟག་དེའི་སྲ་བརྐྱང་མི་འཇིག་ཀྱང་བྱེད་པར་འགྱུར་བ་མཐར་ཐུག་པར་གྱུར་པ་
སོགས་གསུམ་གྱིས་འཇིག་ཅེས་ངེས་པར་བྱེད་པའི་མ་མའི་འབྲེལ་བཅས་གསུམ་
བསྟན་ཏོ། །འདིའི་འབྲེལ་མེད་དང་འབྲེལ་བཅས་ཞེས་པ་ནི་སྲ་བརྐྱང་གི་རྙེད་པ་ལ་རེ་
བའི་བསམ་པ་མེད་པ་ལ་འབྲེལ་མེད་དང་། དེ་ཡོད་པ་ལ་འབྲེལ་བཅས་ཞེས་བྱའོ། །
ངེས་ཤེས་སྐྱེས་པ་ཁོ་ནས་དེའི་དཀྱིལ་འཁོར་གྱི་ཁོངས་སུ་གཏོགས་པ་ཆད་པར་འགྱུར་
རམ་ཞེ་ན། སྲ་བརྐྱང་གི་མཚམས་སུ་ཕྱིར་འོང་ངམ་མི་འོང་སྙམ་པ་དང༌། སྲ་བརྐྱང་གི་
རྙེད་པ་བླང་ངམ་མི་བླང་སྙམ་པ་སྟེ། དེ་ལྟ་བུའི་ཡིད་གཉིས་ནི་དཔེར་ན་སྲ་བརྐྱང་གི་
མཚམས་འདིར་ཕྱིར་མི་འོང་སྙམ་པ་དང་སྲ་བརྐྱང་གི་རྙེད་པ་མི་བླང་ངེས་སྙམ་དུ་ངེས་
པས་སྲ་བརྐྱང་འབྱིན་པར་བྱེད་པ་དང་འདྲའོ། །མདོ་འདིས་མཚམས་ལ་ཡིད་གཉིས་
ཟ་བའི་མ་མ་བརྒྱད་དང་རྙེད་པ་ལ་ཡིད་གཉིས་ཟ་བའི་མ་མ་དྲུག་བསྟན་ཏེ། དེ་ཡང་
མཚམས་ལ་ཡིད་གཉིས་ཟ་བའི་མ་མ་བརྒྱད་ནི། མཚམས་ལ་ཡིད་གཉིས་ཟ་ཞིང་སྲ་
བརྐྱང་གི་རྙེད་པ་མི་བླང་སྙམ་ནས་མཚམས་ལས་འདས་པ་སྦྱོར་འགྲོའི་འབྲེལ་མེད་
དང་། མཚམས་ཀྱི་ཕྱི་རོལ་ཏུ་མཚམས་ལ་ཡིད་གཉིས་ཟ་ཞིང་རྙེད་པ་མི་བླང་སྙམ་པའི་
བློ་སྐྱེས་པ་ངེས་པར་བྱེད་པའི་འབྲེལ་མེད་དེ་འབྲེལ་མེད་གཉིས་དང༌། མཚམས་ནང་
དུ་མཚམས་ལ་ཡིད་གཉིས་ཟ་ཞིང་སྲ་བརྐྱང་གི་རྙེད་པ་བླང་སྙམ་ནས་མཚམས་ལས་

འདས་པ་ན། གཞན་གྱིས་དུས་ཀྱི་སྔ་རོལ་ཏུ་ཕྱུང་ཡང་གང་ཟག་དེའི་སྲ་བརྐྱང་མི་
འཇིག་ལ། ནམ་བྱེད་པར་འགྱུར་བ་མཐར་ཐུག་པར་གྱུར་པ་སོགས་གསུམ་གྱིས་
འཇིག་པས་སྦྱོར་འགྲོའི་འབྲེལ་བཅས་གསུམ་དང་། མཚམས་ཀྱི་ཕྱི་རོལ་ཏུ་མཚམས་
ལ་ཡིད་གཉིས་ཟ་ཞིང་རྙེད་པ་བླང་སྙམ་པའི་བློ་ཡོད་པ་ན། གཞན་གྱིས་དུས་ཀྱི་སྔ་
རོལ་ཏུ་ཕྱུང་ཡང་གང་ཟག་དེའི་སྲ་བརྐྱང་མི་འཇིག་ལ། ནམ་བྱེད་པར་འགྱུར་བ་མཐར་
ཐུག་པར་གྱུར་པ་སོགས་གསུམ་གྱིས་འཇིག་པས་ངེས་པར་བྱེད་པའི་འབྲེལ་བཅས་
གསུམ་སྟེ་འབྲེལ་བཅས་དྲུག་བཅས་བརྒྱད་དོ། །རྙེད་པ་ལ་ཡིད་གཉིས་ཟ་བའི་མ་མ་
དྲུག་ནི། སྲ་བརྐྱང་གི་མཚམས་དང་རྙེད་པ་གཉིས་ཀ་ལ་ཡིད་གཉིས་ཟ་བ་དེ་མཚམས་
ལས་འདས་པ་དང༌། མཚམས་ཀྱི་ཕྱི་རོལ་ཏུ་དེ་སྐྱེས་པ་གཉིས་དང༌། སྲ་བརྐྱང་གི་
མཚམས་ལ་རེ་བ་མེད་ཅིང་རྙེད་པ་ལ་ཡིད་གཉིས་ཟ་བཞིན་མཚམས་ལས་འདས་པ་
དང༌། མཚམས་ཀྱི་ཕྱི་རོལ་ཏུ་དེ་སྐྱེས་པ་གཉིས་ཏེ་བཞིས་འཇིག་པ་དང༌། གཞན་ཡང་
སྲ་བརྐྱང་གི་མཚམས་ལ་རེ་བ་ཡོད་ཅིང་རྙེད་པ་ལ་ཡིད་གཉིས་ཟ་བའི་གང་ཟག་དེ་
ཡུལ་གཞན་དུ་སོང་བ་ན་མཚམས་ལ་རེ་བ་དང་བཅས་པ་དེ་བྱིན་རླབས་ཀྱི་རྟེན་དུ་ཡོད་
པའི་ཕྱིར་གཞན་གྱིས་དུས་ཀྱི་སྔ་རོལ་ཏུ་ཕྱུང་ཡང་གང་ཟག་དེའི་སྲ་བརྐྱང་མི་འཇིག་
ཀྱང་སྲ་བརྐྱང་བྱུང་བའི་གཏམ་དེ་སྲ་བརྐྱང་གི་མཚམས་ཀྱི་ཕྱི་རོལ་ཏུ་ཐོས་པ་དང་།
ནང་དུ་ཐོས་པ་གཉིས་ཀྱིས་གང་ཟག་དེའི་སྲ་བརྐྱང་ཞིག་པར་འགྱུར་བ་སྟེ་དྲུག་གོ །
གཉིས་པ་བཅོས་མས་དབྱུང་བ་ནི། ལས་ལས་གཞན་པའི་བྱ་བ་རྗེས་སུ་བསྒྲུབ་པར་མི་
བྱའོ། །དེའི་དུས་ནི་དཔྱིད་ཟླ་ར་བའི་ཉའོ། །མོད་ལའོ། །བཅོམ་པའི་དོན་ཉིད་དུ་ནི་
སྔར་ཡང་ངོ་། །ཞེས་གསུངས་ཏེ། གསོལ་བཞིའི་ལས་ཀྱིས་དབྱུང་བ་ལས་གཞན་རང་
འཇུག་བྲལ་དུ་གྱུར་པའི་བྱ་བ་སྦྱོར་བས་འགྲོ་བ་ལ་སོགས་པ་རྗེས་སུ་བསྒྲུབ་པར་མི་
བྱའོ། །བྱས་ན་ཉེས་བྱས་སོ། །བདག་ལ་སྲ་བརྐྱང་མི་དགོས་སོ་སྙམ་དུ་སེམས་བསྐྱེད་
པས་ཀྱང་དབྱུང་བ་གྲུབ་པར་ཊཱི་ཀ་དང་རང་འགྲེལ་ལས་གསུངས་སོ། །དུས་སུ་སྲ་

བརྐྱང་དབྱུང་བའི་ལས་བྱ་བ་དེའི་དུས་ནི་དཔྱིད་ཟླ་ར་བའི་ཉ་སྟེ་ཧོར་ཟླ་གཉིས་པའི་
ཚེས་བཅོ་ལྔ་ལའོ། །འདིའི་དམིགས་བསལ་ནི་ཊཱི་ཀ་ལས། དགེ་འདུན་ཐམས་ཅད་
དབྱར་ཕྱི་མར་གནས་པར་ཁས་བླངས་པས་སྲ་བརྐྱང་བཏིང་ན་ནི་དཔྱིད་ཟླ་འབྲིང་པོའི་
ཉ་ལ་དེ་དབྱུང་ངོ༌། །ཞེས་སོ། །དེ་བཞིན་དུ་དུས་སུ་དབྱུང་བ་དེ་དགུན་ཟླ་ཐ་ཆུང་གི་ཉ་
ལ་དབྱུང་བ་ཡང་ཡོད་དེ། སྟོན་ཟླ་འབྲིང་པོ་གཉིས་བྱུང་བ་ན་འབྲིང་པོ་སྔ་མའི་ཚེས་
བཅུ་དྲུག་ལ་བཏིང་ནས་དགུན་ཟླ་ཐ་ཆུང་གི་ཉ་ལ་དབྱུང་དགོས་ལ། དེ་ནི་དུས་སུ་
དབྱུང་བ་སྟེ། སྲ་བརྐྱང་གི་དུས་ཟླ་བ་ལྔ་ཡིན་ཞིང་དེ་ལས་འདས་ན་སྲ་བརྐྱང་གི་འཕེན་
པ་ཟད་པར་འགྱུར་བའི་ཕྱིར་རོ། །ཁ་ཅིག་ན་རེ། དེ་དུས་སུ་དབྱུང་བ་མ་ཡིན་པར་ཐལ།
དུས་སུ་དབྱུང་བ་ནི་དཔྱིད་ཟླ་ར་བའི་ཉ་ལ་དབྱུང་བ་ཡིན་པའི་ཕྱིར་ཏེ། ཊཱི་ཀ་ལས།
དུས་སུ་དབྱུང་བ་ནི་དཔྱིད་ཟླ་ར་བའི་ཉ་ལ་གསོ་སྦྱོང་བྱས་ནས་དེའི་ཉི་མ་ཉིད་ལ་དབྱུང་
བར་བྱའོ། །ཞེས་གསུངས་པའི་ཕྱིར་ཟེར་ན། དེ་ནི་ཟླ་ཤོལ་མེད་པའི་དབང་དུ་བྱས་
པའོ། །དཔྱིད་ཟླ་ར་བ་གང་རུང་གི་ཉ་ལ་ཡང་དབྱུང་བར་བྱའམ་ཞེ་ན། སྲ་བརྐྱང་བཏིང་
བ་དེ་ཉིད་ཀྱི་མོད་ལ་འབྱུང་བའི་དཔྱིད་ཟླ་ར་བའི་ཉ་ལ་གསོ་སྦྱོང་བྱས་པའི་རྗེས་སུ་
གསོལ་བཞིའི་ལས་ཀྱིས་དབྱུང་བར་བྱའོ། །དུས་དེའི་མདུན་རོལ་ཏུ་སྲ་བརྐྱང་བཏིང་
བའི་དགེ་སློང་གིས་དེར་གཏོགས་པའི་དགེ་འདུན་ཐམས་ཅད་ལ་སྲ་བརྐྱང་འབྱིན་པར་
འགྱུར་གྱི་ཁྱེད་ཅག་གིས་རང་རང་གི་ཆོས་གོས་དག་བྱིན་གྱིས་བརླབ་པར་བྱའོ་ཞེས་
བརྗོད་དགོས་སོ། །སྲ་བརྐྱང་དབྱུང་བའི་དུས་དེར་ངེས་སམ་ཞེ་ན། དགེ་སློང་ཁ་ཅིག་
ཆོམ་རྐུན་པས་བཅོམ་སྟེ་གོས་མེད་པའི་རྐྱེན་བྱུང་ནས་དེ་ལ་གོས་མྱུར་དུ་འཐོབ་པའི་
དོན་ཉིད་དུ་ནི་དཔྱིད་ཟླ་ར་བའི་ཉ་བས་སྔར་ཡང་དབྱུང་ངོ༌། །ཟླ་བ་ཉ་ཤིའི་གསོ་སྦྱོང་
གི་དུས་དང་སྦྱར་ཏེ་སྔར་གསོ་སྦྱོང་བྱས་ལ་དེའི་མོད་ལ་གསོལ་བ་དང་བཞིའི་ལས་
ཀྱིས་དབྱུང་བར་བྱའོ་ཞེས་ཊཱི་ཀ་ལས་སོ། །གསུམ་པ་ཐོས་པའི་མཐའ་ལས་བྱུང་བ་
བཤད་པ་ནི། དེར་ཉམས་སུ་མ་མྱོང་བ་དང་ལྡན་པ་ལ་ནི་མ་ཐོས་ཀྱི་བར་དུ་ཕན་ཡོན་
རྗེས་སུ་འཇུག་གོ །རྗེས་སུ་འབྲེལ་བ་མེད་ནའོ། །ཡོད་ན་མ་ཆད་ཀྱི་བར་དུའོ། །ཞེས་
གསུངས་ཏེ། སྔར་དུས་མ་ཡིན་པ་དེར་སྲ་བརྐྱང་དབྱུང་བ་ཉམས་སུ་མ་མྱོང་བ་དང་
ལྡན་པ་ལ་ནི་སྲ་བརྐྱང་བཏིང་ནས་ཟླ་བ་ལྔ་འདས་ན་ཕྱུང་བ་དེ་མ་ཐོས་ཀྱང་ཕན་ཡོན་
མི་འབྱུང་ལ། ཟླ་བ་ལྔ་ཚུན་ཆད་ནི་སྲ་བརྐྱང་ཕྱུང་བ་དེ་མ་ཐོས་ཀྱི་བར་དུ་སྲ་བརྐྱང་གི་
མཚམས་ཀྱི་ཕྱི་ནང་གང་དུ་གནས་ཀྱང་སྲ་བརྐྱང་བཏིང་བ་དེའི་ཕན་ཡོན་རྗེས་སུ་
འཇུག་གོ །ནམ་ཐོས་པའི་ཚེ་ན་ནི་དེའི་ཕན་ཡོན་ལྡོག་ཅིང་མེད་པར་འགྱུར་རོ་ཞེས་ཊཱི་
ཀ་ལས་དངོས་སུ་གསུངས་ཤིང་རྩ་བས་ཤུགས་ཀྱིས་བསྟན་ཏོ། །ཅི་གནས་སྐབས་
ཐམས་ཅད་ལ་མ་ཐོས་ཀྱི་བར་དུ་ཕན་ཡོན་རྗེས་སུ་འཇུག་ཅིང་ཐོས་ན་ལྡོག་གམ་ཞེ་ན།
སྲ་བརྐྱང་གི་མཚམས་འདིར་ཕྱིར་འོང་སྙམ་པའི་བསམ་པ་ནི་ཡོད་ཅིང་། སྲ་བརྐྱང་གི་
རྙེད་པ་ལས་ཆོས་གོས་བྱ་བའི་བསམ་པས་སྲ་བརྐྱང་གི་རྙེད་པ་དང་བློ་རྗེས་སུ་འབྲེལ་
བ་མེད་ན་མ་ཐོས་ཀྱི་བར་དུ་ཕན་ཡོན་རྗེས་སུ་འཇུག་པའོ། །ཐོས་ན་ནི་ལྡོག་གོ་ཞེས་
ཊི་ཀས་དངོས་སུ་གསུངས་ཤིང་རྩ་བས་ཤུགས་ཀྱིས་བསྟན་ཏོ། །མདོ་དེ་གཉིས་ཀྱི་
ཤུགས་ཀྱིས་མཚམས་ལ་རེ་བ་ཡོད་པའི་མ་མ་བརྒྱད་ལས་འབྲེལ་མེད་གཉིས་པོ་
བསྟན་ཏེ། མཚམས་ལ་རེ་བ་ཡོད་ཅིང་རྙེད་པ་ལ་རེ་བ་མེད་པའི་གང་ཟག་ཡུལ་གཞན་
དུ་སོང་བ་དེས་དགེ་འདུན་གྱིས་སྔར་སྲ་བརྐྱང་ཕྱུང་བའི་གཏམ་དེ་མཚམས་ཀྱི་ནང་དུ་
ཐོས་པ་དང་ཕྱི་རོལ་ཏུ་ཐོས་པས་ཞིག་པ་གཉིས་བསྟན་པའི་ཕྱིར་རོ། །རྗེས་སུ་འབྲེལ་
བ་ཡོད་པ་ལ་ཇི་སྲིད་དུ་ཕན་ཡོན་དེ་རྗེས་སུ་འཇུག་ཅེ་ན། རྗེས་སུ་འབྲེལ་བ་ཡོད་ན་ནི་
སྲ་བརྐྱང་ཕྱུང་བར་ཐོས་ཀྱང་རྗེས་སུ་འབྲེལ་བ་ཡོད་པ་དེ་ཉིད་རྒྱུན་མ་ཆད་ཀྱི་བར་དུ་
དེའི་ཕན་ཡོན་རྗེས་སུ་འཇུག་པའོ། །དེ་ཆད་ན་ནི་ཕན་ཡོན་དེ་ལྡོག་གོ་ཞེས་ཊཱི་ཀསཾ་
དངོས་སུ་གསུངས་ཤིང་རྩ་བས་ཤུགས་ཀྱིས་བསྟན་ཏོ། །རྗེས་སུ་འབྲེལ་བ་ཞེས་བྱ་བ་
ནི་བྱེད་པར་འགྱུར་བ་མཐར་ཐུག་པ་ལ་སོགས་པ་བཟློག་སྟེ་མས་རིམ་བཞིན་དུ་ཊི་ཀ་
ལས། རྗེས་སུ་འབྲེལ་བ་ཞེས་བྱ་བ་ནི་གོས་ལ་རེ་བ་ཡོད་པ་དང་གོས་བརྩམས་པ་མ་

ཞིག་པ་དང་གོས་བརྩམས་པ་མཐར་ཐུག་པར་མ་གྱུར་པའི་ཤན་ཡོད་པའོ། །ཞེས་
གསུངས་སོ། །དེས་ན་མདོ་འདིའི་ཤུགས་ཀྱིས་མཚམས་ལ་རེ་བ་ཡོད་པའི་མ་མ་བརྒྱད་
ཀྱི་འབྲེལ་བཅས་དྲུག་པོ་བསྟན་ཏེ། མཚམས་དང་རྙེད་པ་གཉིས་ཀ་ལ་རེ་བ་ཡོད་པའི་
གང་ཟག་ཡུལ་གཞན་དུ་སོང་བ་དེས་མཚམས་ཀྱི་ཕྱི་རོལ་ཏུ་བྱེད་པ་མཐར་ཐུག་པ་དང་། །
བརྩམས་པ་ཞིག་པ་དང་། བསམ་པ་རྒྱུན་ཆད་པ་གསུམ་དང༌། མཚམས་ཀྱི་ནང་དུ་དེ་
གསུམ་སྟེ་དྲུག་པོ་དེ་དག་གང་བྱུང་ནའང་གང་ཟག་དེའི་སྲ་བརྐྱང་ཞིག་པར་འགྱུར་བ་
བསྟན་པའི་ཕྱིར་རོ། །དེ་ཡང་ལུང་གཞི་ལས། མ་མ་བརྒྱད་ཀྱིས་སྲ་བརྐྱང་བྱུང་བར་
འགྱུར་ཏེ། བརྒྱད་གང་ཞེ་ན། སོང་བ་དང༌། རྫོགས་པ་དང༌། ངེས་པ་དང༌། ཉམས་པ་
དང༌། ཐོས་པ་དང༌། མཚམས་འདས་དང༌། རེ་ཐག་ཆད་པ་དང༌། བརྒྱད་པ་ནི་སྲ་
བརྐྱང་བྱུང་བ་ཉིད་དེ། ཞེས་པའི་དོན་འདིར་བསྟན་པའི་མ་མ་སུམ་ཅུ་དང་སྦྱར་ཚུལ་ནི།
མཚམས་ལ་རེ་བ་མེད་པའི་བློ་མཚམས་ནང་དུ་སྐྱེས་ཏེ། མཚམས་ཀྱི་ཕྱི་རོལ་ཏུ་སོང་
བའི་དབང་གིས་ཕྱུང་བ་ནི་སོང་བའི་མཐའ་ཅན་གྱི་མ་མའི་དོན་ཡིན་ཏེ། ལུང་གཞི་ལས།
ཕྱིར་མི་འོང་བར་མཚམས་ཀྱི་ཕྱི་རོལ་ཏུ་སོང་བ་དེའི་ནི། སོང་བའི་མཐའ་ཅན་གྱི་སྲ་
བརྐྱང་ཕྱུང་བ་ཡིན་ནོ། །ཞེས་གསུངས་པའི་ཕྱིར། དེས་མཚམས་ལ་རེ་བ་མེད་པའི་མ་
མ་བརྒྱད་ཀྱི་སྦྱོར་འགྲོའི་འབྲེལ་མེད་དང་། ཡིད་གཉིས་ཟ་བའི་དྲུག་ཚན་གྱི་མཚམས་
ལ་རེ་བ་མེད་ཅིང་རྙེད་པ་ལ་ཡིད་གཉིས་ཀྱིས་མཚམས་ལས་འདས་པ་བསྡུས་སོ། །
ཆོས་གོས་བྱེད་པར་འགྱུར་བ་མཐར་ཐུག་པས་ཕྱུང་བ་ནི་རྫོགས་པའི་མཐའ་ཅན་གྱི་
དོན་ཡིན་ཏེ། ལུང་ལས། བདག་སླར་མི་འོང་སྟེ། འོན་ཀྱང་ཆོས་གོས་བྱ་སྙམ་པ་དེའི་
ནི་རྫོགས་པའི་མཐའ་ཅན་གྱི་སྲ་བརྐྱང་ཕྱུང་བ་ཡིན་ནོ། །ཞེས་གསུངས་པའི་ཕྱིར།
དེས་ནི་མཚམས་ལ་རེ་མེད་ཀྱི་སྦྱོར་འགྲོ་དང་ངེས་བྱེད་གཉིས་ཀྱི་བྱེད་པ་མཐར་ཐུག་པ་
གཉིས་དང་། མཚམས་ལ་ཡིད་གཉིས་ཟ་བའི་དེ་གཉིས་དང་། མཚམས་ལ་རེ་བ་ཡོད་
པའི་འབྲེལ་བཅས་སུམ་ཚན་གཉིས་ཀྱི་བྱེད་པ་མཐར་ཐུག་པ་གཉིས་ཏེ། དྲུག་བསྡུས་

མ
སོ། །མཚམས་ཀྱི་ཕྱི་རོལ་ནས་མཚམས་རྙེད་ལ་རེ་བ་ཆད་པའམ་ཡིད་གཉིས་ཟ་བ་ན་
ཕྱུང་བ་ནི། ངེས་པའི་མཐའ་ཅན་གྱི་དོན་ཡིན་ཏེ། ལུང་ལས། སླར་མི་འོང་ཞིང་། ཆོས་
གོས་ཀྱང་མི་བྱའོ་སྙམ་པ་དེའི་ནི་ངེས་པའི་མཐའ་ཅན་གྱི་སྲ་བརྐྱང་བྱུང་བ་ཡིན་ནོ། །
ཞེས་གསུངས་པའི་ཕྱིར། དེས་མཚམས་ལ་རེ་བ་མེད་པའི་ངེས་བྱེད་ཀྱི་འབྲེལ་མེད་
དང་། མཚམས་ལ་ཡིད་གཉིས་ཟ་བའི་ངེས་བྱེད་ཀྱི་འབྲེལ་མེད་དང་། ཡིད་གཉིས་ཟ་
བའི་དྲུག་ཚན་གྱི་གཉིས་པ་དང་བཞི་པ་སྟེ་མཚམས་ཀྱི་ཕྱི་རོལ་ཏུ་བློ་སྐྱེས་པ་གཉིས་
བཅས་བཞི་བསྡུས་སོ། །བརྩམས་པ་ཞིག་པ་ནི་ཉམས་པའི་མཐའ་ཅན་གྱི་དོན་ཡིན་ཏེ།
ལུང་ལས། སླར་ཡང་མི་འོང་ལ། ཆོས་གོས་ཀྱང་མི་བྱའོ་སྙམ་ནས་དེས་དེ་རྩོམ་ཞིང་
བརྩམས་པ་ཉམས་པ་དེའི་ནི་ཉམས་པའི་མཐའ་ཅན་གྱི་སྲ་བརྐྱང་ཕྱུང་བ་ཡིན་ནོ། །
ཞེས་གསུངས་པའི་ཕྱིར། དེས་སྔར་གྱི་སྦྱོར་འགྲོ་སོགས་དྲུག་གི་བརྩམས་པ་ཞིག་པ་
དྲུག་བསྡུས་སོ། །སྲ་བརྐྱང་ཕྱུང་བའི་གཏམ་ཐོས་པས་ཕྱུང་བ་ནི་ཐོས་པའི་མཐའ་ཅན་
གྱི་དོན་ཡིན་ཏེ། ལུང་ལས། དེས་དགེ་འདུན་མཐུན་པས་སྲ་བརྐྱང་ཕྱུང་ངོ་ཞེས་ཐོས་སོ། །
ཐོས་ནས་ཀྱང་ལེགས་པར་ཕྱུང་ངོ༌། །ཤིན་ཏུ་ཕྱུང་ངོ༌། །ཞེས་རྗེས་སུ་ཡི་རང་བ་བྱས་པ་
དེའི་ནི་ཐོས་པའི་མཐའ་ཅན་གྱི་སྲ་བརྐྱང་ཕྱུང་བ་ཡིན་ནོ། །ཞེས་གསུངས་པའི་ཕྱིར།
དེས་མཚམས་ལ་རེ་བཅས་ཀྱི་འབྲེལ་མེད་གཉིས་དང་། ཡིད་གཉིས་ཟ་བའི་དྲུག་ཚན་
གྱི་ཕྱི་མ་གཉིས་ཏེ་བཞི་བསྡུས་སོ། །མཚམས་ནང་ནས་མཚམས་ལ་ཡིད་གཉིས་ཟ་
བས་མཚམས་ལས་འདས་པ་ན་ཕྱུང་བ་ནི། མཚམས་ལས་འདས་པའི་མཐའ་ཅན་གྱི་
དོན་ཡིན་ཏེ། ལུང་ལས། ཕྱིར་འོང་ངམ་མི་འོང་སྙམ་པ་ལས་མཚམས་ཀྱི་ཕྱི་རོལ་ཏུ་
སོང་བ་དེའི་ནི་མཚམས་ལས་འདས་པའི་མཐའ་ཅན་གྱི་སྲ་བརྐྱང་བྱུང་བ་ཡིན་ནོ། །
ཞེས་གསུངས་པའི་ཕྱིར། དེས་མཚམས་ལ་ཡིད་གཉིས་ཟ་བའི་སྦྱོར་འགྲོའི་འབྲེལ་མེད་
དང་། ཡིད་གཉིས་ཟ་བའི་དྲུག་ཚན་གྱི་དང་པོ་དང་གཉིས་བསྡུས་སོ། །རྙེད་པ་ལ་རེ་བ་
ཆད་པ་ལས་ཕྱུང་བ་ནི་རེ་ཐག་ཆད་པའི་མ་མའི་དོན་ཡིན་ཏེ། ལུང་ལས། དེའི་ཆོས་

གོས་རེ་བ་གང་ཡིན་པ་དེ་ཐམས་ཅད་དུ་ཆད་པ་དེའི་ནི་རེ་ཐག་ཆད་པའི་སྲ་བརྐྱང་ཕྱུང་
བ་ཡིན་ནོ། །ཞེས་གསུངས་པའི་ཕྱིར། དེས་སྔར་གྱི་སྦྱོར་འགྲོ་སོགས་དྲུག་གི་བསམ་པ་
རྒྱུན་ཆད་པ་དྲུག་བསྡུས་སོ། །སྲ་བརྐྱང་ཕྱུང་བའི་ལས་ཉམས་སུ་མྱོང་བ་ནི་སྲ་བརྐྱང་
ཕྱུང་བའི་མ་མ་སྟེ། ལུང་ལས། སྲ་བརྐྱང་ཕྱུང་བ་ཉམས་སུ་མྱོང་བ་གང་ཡིན་པ་དེ་ནི་
བརྒྱད་པ་སྲ་བརྐྱང་བྱུང་བ་ཉིད་ཡིན་ནོ། །ཞེས་གསུངས་པའི་ཕྱིར། བཞི་པ་རྙེད་པ་དང་
འབྲེལ་བའི་བསླབ་བྱ་ནི། མ་ཕྱུང་ན་ཐམས་ཅད་ཀྱིས་དེའི་དུས་ཀྱི་རྙེད་པ་བགོ་བར་མི་
བྱའོ། །ཞེས་གསུངས་ཏེ། སྲ་བརྐྱང་མ་ཕྱུང་ན་ཆོམ་རྐུན་པས་བཅོམ་མ་བཅོམ་སོགས་
ཀྱི་དགེ་སློང་ཐམས་ཅད་ཀྱིས་སྲ་བརྐྱང་གདིང་བ་དེའི་དུས་ཀྱི་རྙེད་པ་གོ་བར་མི་
བྱའོ། །གཞིར་གཏོགས་པའི་ཆོས་གོས་སྲ་བརྐྱང་གི་གཞིའོ། །གཉིས་པ་ཞུ་བ་ལ་
སོགས་པའི་སྐབས་ལ་གསུམ་སྟེ། གདིང་བ་དང་དབྱུང་བའི་སྤྲོས་པ་དང་། བྱེད་པ་པོ་
ལ་དོགས་པ་གཅོད་པ་དང༌། ཕན་ཡོན་གྱི་སྤྲོས་པའོ། །དང་པོ་ལ་བཞི་སྟེ། དུས་ཀྱི་དང་།
གང་ཟག་གི་དང༌། བསམ་པ་དང་འདུན་པའི་དང༌། གནས་ཀྱི་སྤྲོས་པའོ། །དང་པོ་ནི།
དགག་དབྱེ་ཇི་ལྟ་བ་བཞིན་དུ་གདིང་ངོ་། །གསོ་སྦྱོང་གི་མཐའ་མ་ཡིན་པ་ལ་མི་བྱའོ། །
དབྱུང་བ་ཡང་ངོ་། །འདི་ནི་ཉི་མ་དེ་ཉིད་ཀྱིའོ། །ཡང་གསོ་སྦྱོང་བྱས་ན་ཕྱུང་བ་ཉིད་ཡིན་
ནོ། །ཞེས་གསུངས་ཏེ། ཚེས་བཅུ་དྲུག་ལའོ། །སྟོན་ཟླ་འབྲིང་པོའིའོ་ཞེས་སྟོན་ཟླ་
འབྲིང་པོའི་ཚེས་བཅུ་དྲུག་སྲ་བརྐྱང་གདིང་བའི་དུས་ཡིན་ན། ཟླ་བ་ལ་བཤོལ་འདོར་
བ་ནི་རྒྱལ་པོའི་རྗེས་སུ་འབྲང་ཞེས་གསུངས་པས་གལ་ཏེ་སྟོན་ཟླ་འབྲིང་པོ་གཉིས་སུ་
རྒྱལ་པོས་བྱས་ན་དེའི་ཚེ་ཟླ་བ་དེ་གཉིས་གང་ལ་སྲ་བརྐྱང་གདིང་བར་བྱ་ཞེ་ན། དབྱར་
ཟླ་བ་གསུམ་རྫོགས་པའི་དབྱར་མཐའི་དགག་དབྱེ་ཇི་ལྟ་བ་བཞིན་དུ་དེའི་ཕྱི་དེ་ཉིན་
པར་སྲ་བརྐྱང་གདིང་ངོ༌། །དེས་ན་བཤོལ་ཟླའི་རྗེས་སུ་མི་འབྲང་བར་སྟོན་འབྲིང་སྔ་
མའི་ཚེས་བཅུ་དྲུག་ལ་གདིང་ངོ༌། །སྟོན་འབྲིང་གི་ཉ་ལ་གསོ་སྦྱོང་གི་མཐའ་སྟེ་དགག་
དབྱེ་བྱས་པའི་མཐའ་ཚེས་བཅུ་དྲུག་མ་ཡིན་པ་ལ་སྲ་བརྐྱང་གདིང་བར་མི་བྱའོ། །དེ་

ནི་བྱེད་ལས་འདྲ་བ་རྒྱུ་མཚན་དུ་བྱས་ནས་དགག་དབྱེ་ལ་གསོ་སྦྱོང་ཞེས་བཏགས་མིང་
གི་དབང་དུ་བྱས་པ་ཡིན་ལ། དངོས་མིང་དུ་བཤད་པ་ནི་འགྲེལ་ཆུང་ལས། འཐབ་
ཀྲོལ་ཅན་གྱི་རྐྱེན་གྱིས་དུས་ཀྱི་སྔ་རོལ་ཏུ་དགག་དབྱེ་བྱས་ན་དབྱར་རྣམས་ཀྱི་ཐ་མ་ལ་
དགག་དབྱེའི་དུས་སུ་གསོ་སྦྱོང་བྱ་དགོས་པས་དེའི་ཚེ་ན་ཚེས་བཅོ་ལྔའི་གསོ་སྦྱོང་གི་
མཐའ་མ་ཡིན་པ་ལ་སྲ་བརྐྱང་གདིང་བར་མི་བྱའོ་ཞེས་བསྟན་པར་གསུངས་སོ། །སྲ་
བརྐྱང་དབྱུང་བ་ཡང་ངོ་སྟེ་གསོ་སྦྱོང་གི་མཐའ་མ་ཡིན་པ་ལ་མི་བྱའོ་ཞེས་སྔ་མར་སྦྱར་
རོ། །འོ་ན་སྲ་བརྐྱང་དབྱུང་བ་ཡང་ཚེས་བཅུ་དྲུག་ལ་བྱའམ་ཞེ་ན། སྲ་བརྐྱང་དབྱུང་བ་
འདི་ནི་གསོ་སྦྱོང་གི་ཉི་མ་ཚེས་བཅོ་ལྔ་དེ་ཉིད་ཀྱི་མཐའ་ལ་དབྱུང་བར་བྱ་དགོས་ཀྱི་ཕྱི་
ཉིན་ཚེས་བཅུ་དྲུག་ལ་བྱ་བ་མིན་པའོ། །དུས་སུ་དབྱུང་བ་ནི་ཉ་ལ་དབྱུང་བ་ལ་ཉི་མ་
ངེས་པ་ཡོད་པའི་ཕྱིར་འདི་ནི་ཆོམ་རྐུན་པས་བཅོམ་པ་སོགས་ཀྱི་དབང་གིས་དུས་བས་
སྔར་དབྱུང་ན་གསོ་སྦྱོང་གི་ཉི་མ་གཅིག་དང་སྦྱར་ཏེ་གསོ་སྦྱོང་བྱས་ནས་དེའི་མོད་ལ་
དབྱུང་བར་བྱ་དགོས་ཀྱི། གསོ་སྦྱོང་གི་དུས་མ་ཡིན་པར་ནི་དབྱུང་བར་མི་བྱའོ་ཞེས་
བསྟན་པར་རང་འགྲེལ་སོགས་ལས་གསུངས་སོ། །གལ་ཏེ་གཉུག་མར་གནས་པ་དག་
གིས་ཚེས་བཅུ་དྲུག་ལ་སྲ་བརྐྱང་བཏིང་བའི་འོག་ཏུ་དགེ་སློང་གློ་བུར་བ་གཉུག་མར་
གནས་པ་དག་པས་ཆེས་མང་བ་དག་དེར་ལྷགས་ཤིང་དེ་དག་ན་རེ། དེང་ཚེས་བཅོ་
ལྔའི་གསོ་སྦྱོང་ཡིན་ནོ་ཞེས་ཟེར་ན་དུས་ཀྱི་ཕྱིར་ནི་མང་པོ་དག་གི་རྗེས་སུ་འཇུག་པར་
བྱ་བ་ཡིན་པས་གཉུག་མར་གནས་པ་དེ་དག་གིས་ཡང་གསོ་སྦྱོང་བཅོ་ལྔ་པ་བྱས་ན་སུ་
བརྐྱང་རང་འཇུག་པ་དང་བྲལ་བའི་ཕྱུང་བ་ཉིད་ཡིན་ནོ། །རང་འགྲེལ་ལས། འདིས་
ཀྱང་རྣམ་པ་གཞན་གྱིས་དབྱུང་བ་རང་འཇུག་པ་ཞེས་བྱ་བར་ཤེས་པར་བྱའོ། །ཞེས་
གསུངས་སོ། །ཊི་ཀ་ལས། དེང་གསོ་སྦྱོང་གི་ཉི་མ་ཡིན་ནོ་སྙམ་པའི་བློས་ཡང་གསོ་
སྦྱོང་བྱས་ན་སྲ་བརྐྱང་བཏིང་བ་རང་བྱུང་བར་འགྱུར་ཏེ། འདི་ལྟར་བདག་ཅག་གིས་
དུས་མ་ཡིན་པར་སྲ་བརྐྱང་གདིང་ངོ་སྙམ་དུ་དེ་ལ་མི་ལྟོས་པའི་བློ་སྐྱེས་པའི་ཕྱིར་རོ། །

ཡང་ཉི་མ་གཉིས་པ་ལ་སྲ་བརྐྱང་གདིང་བར་བྱ་སྟེ་དེའི་ཚེ་ན་སྟོན་ཟླ་འབྲིང་པོའི་ཚེས་
བཅུ་དྲུག་ཡིན་པའི་བློ་སྐྱེས་པའི་ཕྱིར་རོ། །བཀྲ་ཤིས་ཀྱི་གསོ་སྦྱོང་དེའི་ཉིན་མོ་བྱས་པ་
ལ་ནི་འདིར་ཐལ་བར་མི་འགྱུར་ཏེ། དེ་ན་དུས་མ་ཡིན་པར་བཏིང་བའི་བློ་མེད་པའི་
ཕྱིར་རོ། །ཞེས་གསུངས་སོ། །གཉིས་པ་ནི། བཏིང་ནས་བྱེ་བ་དག་ལ་ནི་དེ་ཐ་དད་
པར་འགྲུབ་བོ། །ཆོས་སྨྲ་བ་དག་ཡོད་པས་དེ་གདིང་ངོ༌། །དེར་གཞན་དག་གིས་བྱས་
ཀྱང་གནས་ཀྱི་རྙེད་པ་ནི་དེ་དག་ལ་འོས་པ་ཉིད་ཡིན་ནོ། །རང་བཞིན་དུ་གནས་པའི་
གནས་སུ་དེ་སྤངས་པ་རྣམས་ལ་མི་འབྱུང་ངོ༌། །ཞེས་གསུངས་ཏེ། སྲ་བརྐྱང་བཏིང་ཟིན་
ནས་དགེ་འདུན་ཆོས་ཕྱོགས་དང་ཆོས་མིན་ཕྱོགས་གཉིས་སུ་བྱེ་བ་དག་ལ་ནི་སྲ་བརྐྱང་
དབྱུང་བ་དེ་ཐ་དད་པར་འགྲུབ་བོ། །དེས་ན་ཐམས་ཅད་ཚོགས་པས་ཀྱང་མི་དབྱུང་ལ་
ཕྱོགས་གཅིག་གིས་ཕྱུང་བས་ཅིག་ཤོས་ཀྱི་ཕྱུང་བ་ཡང་མིན་པས་ཕྱོགས་སོ་སོ་ནས་
དབྱུང་དགོས་སོ། །དབྱར་གནས་པའི་དགེ་འདུན་ཕྱེ་ནས་གནས་དེ་ན་ཕྱོགས་གཉིས་ཀ་
ཡོད་ན་ཕྱོགས་གང་གིས་སྲ་བརྐྱང་གདིང་ཞེ་ན། ཆོས་སྨྲ་བ་དག་ཡོད་པས་སྲ་བརྐྱང་དེ་
གདིང་ངོ༌། །དེའི་ཚེ་གནས་དེར་ཕྱོགས་གཉིས་ཀས་སོ་སོར་སྲ་བརྐྱང་གདིང་ན་རྙེད་པ་
ཇི་ལྟར་རྣམ་པར་གཞག་ཅེ་ན། དབྱར་གནས་རྫོགས་ནས་དགེ་འདུན་ཕྱེ་བའི་གནས་
དེར་ཆོས་སྨྲ་བ་ལས་གཞན་ཆོས་མ་ཡིན་པ་སྨྲ་བ་དག་གིས་སྲ་བརྐྱང་གདིང་བ་བྱས་
ཀྱང་གནས་འདིར་དགེ་སློང་དབྱར་གནས་པ་ལ་རྙེད་པ་འདི་སྦྱིན་པར་བྱའོ་ཞེས་རྣམ་
པར་བཞག་པའི་དབྱར་གནས་ཀྱི་རྙེད་པ་དགག་དབྱེ་ཚུན་ཆད་འབྱུང་བ་ནི་ཆོས་སྨྲ་བ་
དེ་དག་ལ་འོས་པ་ཉིད་ཡིན་ནོ། །ཆོས་མ་ཡིན་པར་སྨྲ་བ་དག་ལ་ནི་འོས་པ་མ་ཡིན་ཏེ་
ཕྱོགས་གཞན་དུ་གནས་པའི་ཕྱིར་རོ་ཞེས་ཊཱི་ཀ་ལས་སོ། །ཕྱོགས་གཉིས་ཀས་སོ་སོར་
སྲ་བརྐྱང་བཏིང་ན་སྲ་བརྐྱང་གི་རྙེད་པ་ནི་ཕྱོགས་གཉིས་ཀ་ལ་སོ་སོར་འོས་པ་ཉིད་ཅེས་
རྩ་བས་ཤུགས་ཀྱིས་བསྟན་ཅིང་ཊི་ཀར་དངོས་སུ་གསུངས་སོ། །དགེ་སློང་ས་རང་
བཞིན་དུ་གནས་པའི་གནས་སུ་སྲ་བརྐྱང་བཏིང་བ་དེ་ཆོས་དང་ཟང་ཟིང་གིས་སྤངས་

པ་གནས་ནས་ཕྱུང་བ་རྣམས་ལ་སྲ་བརྐྱང་གི་ཕན་ཡོན་དང་རྙེད་པ་མི་འབྱུང་ངོ༌། །
གསུམ་པ་བསམ་པ་དང་འདུན་པའི་སྤྲོས་པ་ནི། བསམ་པ་གནས་པ་ནི་བཏིང་བ་ཡིན་
ནོ། །ལྷན་ཅིག་ཏུ་བྱ་བ་ལ་འདུན་པ་ཕུལ་བའི་དབང་གིས་ལྷག་མ་རྣམས་ཀྱིས་བྱས་ན་
བྱས་པ་ཉིད་ཡིན་ནོ། །དེ་དང་བྲལ་བ་ནི་ཕྱུང་བ་ཡིན་ནོ། །དེའི་ཕྱིར་འདུན་པ་མ་ཕུལ་
བ་ལ་ནི་འདུག་ཏུ་ཟིན་ཀྱང་གཉིད་ལོག་གམ་སྙོམས་པར་ཞུགས་ན་མ་ཐོས་ཀྱི་བར་དུ་
བཏིང་བ་དང་ཕྱུང་བ་མི་འབྱུང་ངོ་། །ཞེས་གསུངས་ཏེ། སྲ་བརྐྱང་འདི་ལས་བདག་གི་
རྙེད་པ་དང་ཕན་ཡོན་འབྱུང་ངོ་སྙམ་སྟེ་སྲ་བརྐྱང་འདིང་བའི་བསམ་པ་ཡོད་ཅིང་དེ་ལ་
འདུན་པ་མ་ལོག་པར་གནས་པ་ནི་རྒྱུ་རྐྱེན་གཞན་ཚང་ན་སྲ་བརྐྱང་བཏིང་བ་ཡིན་ནོ། །
བསམ་པ་གནས་པ་ནི་བཏིང་བ་ཡིན་པས་དེའི་ཕྱིར་དགེ་སློང་གཞན་དག་ལྷན་ཅིག་ཏུ་
སྲ་བརྐྱང་འདིང་བའི་བྱ་བ་ལ་དགེ་སློང་གིས་འདུན་པ་ཕུལ་བའི་དབང་གིས་འདུན་པོ་
ཕུལ་བའི་དགེ་སློང་དེའི་ལྷག་མ་འདུན་པ་བླངས་པའི་དགེ་སློང་གཞན་རྣམས་ཀྱིས་སྲ་
བརྐྱང་གདིང་བའི་བྱ་བ་བྱས་ན་འདུན་པ་འབུལ་བ་དེས་ཀྱང་སྲ་བརྐྱང་གདིང་བ་བྱས་
པ་ཉིད་ཡིན་ནོ། །དེ་ལ་ཡོན་ཏན་བཅུ་དང་རྙེད་པའི་སྐལ་བའང་དབང་ངོ་ཞེས་འགྲེལ་
ཆུང་ལས་སོ། །བསམ་པ་གནས་པ་དེ་དང་བྲལ་བ་ནི་སྲ་བརྐྱང་མ་ཆགས་པའི་ཚུལ་
གྱིས་ཕྱུང་བ་ཡིན་ནོ། །བསམ་པ་གནས་པ་ནི་བཏིང་བ་ཡིན་ལ་དེ་དང་བྲལ་བ་ནི་ཕྱུང་
བ་ཡིན་པ་དེའི་ཕྱིར་གང་གིས་འདུན་པ་མ་ཕུལ་བ་ལ་ནི་འདིང་བ་པོ་དང་དབྱུང་བའི་
དགེ་འདུན་གྱི་ནང་དུ་འདུག་ཏུ་ཟིན་ཀྱང་གཉིད་ལོག་གམ་སྙོམ་པར་ཞུགས་ན་བཏིང་
བའམ་ཕྱུང་བ་མ་ཐོས་ཀྱི་བར་དུ་དེ་ལ་སྲ་བརྐྱང་བཏིང་བ་དང་བྱུང་བ་མི་འབྱུང་ངོ་། །
དེའང་བཏིང་བ་དང་ཕྱུང་བ་ཉམས་སུ་མ་མྱོང་བའི་ཕྱིར་དང་འདུན་པ་མ་ཕུལ་བའི་ཕྱིར་
རོ། །ཊི་ཀ་ལས། ཐོས་ན་ནི་བཏིང་བ་དང་ཕྱུང་བར་འགྱུར་རོ། །འདུན་པ་ཕུལ་བ་ལ་ནི་
གཉིད་ལོག་གམ་སྙོམས་པར་ཞུགས་སུ་ཟིན་ཀྱང་མ་ཐོས་པའི་མདུན་དུ་ཡང་བཏིང་བ་
དང་ཕྱུང་བ་ཁོ་ནར་འགྱུར་རོ། །ཞེས་གསུངས་སོ། །བཞི་པ་གནས་ཀྱི་སྤྲོས་པ་ནི།

མཚམས་གཅིག་པ་ཉིད་ཡིན་ན་དེར་གནས་གཞན་དུ་གནས་པ་རྣམས་ཀྱང་བཏིང་བའི་
ཕྱིར་གནས་པ་ཉིད་ཡིན་ནོ། །དེ་ནི་འདིང་བའི་ཚེ་དེ་ན་གནས་དེ་ཉིད་ཡིན་ནོ། །བཏིང་
ནས་མཚམས་ཐ་དད་པར་བྱས་ན་གང་ཡང་རུང་བ་དེ་ལས་དེའི་གནས་ཡིན་ནོ། །ཐ་
དད་པ་ཉིད་ཡིན་ན་གནས་སོ་སོར་དེ་དབྱུང་ངོ་། །བྱེ་བ་ཉིད་ན་ཕྱོགས་སོ་སོའོ། །ཞེས་
གསུངས་ཏེ། སྲ་བརྐྱང་གདིང་བ་འབྱུང་བ་ལ་རྩིག་མཚམས་གཅིག་པ་ཞིག་དགོས་སམ་
ཞེ་ན། གཙུག་ལག་ཁང་ཐ་དད་པ་དུ་མའི་ཕྱི་རོལ་ཏུ་མཚམས་པོ་ཆེ་བཅད་པས་གཙུག་
ལག་ཁང་དེ་དག་མཚམས་གཅིག་པ་ཉིད་ཡིན་ན། མཚམས་གཅིག་གི་ནང་དེར་
གནས་ཐ་དད་གཙུག་ལག་ཁང་གཞན་དུ་དབྱར་གནས་པར་ཁས་བླངས་ཤིང་གནས་
པ་རྣམས་ཀྱང་སྲ་བརྐྱང་བཏིང་བའི་ཕྱིར་བློ་མཐུན་པ་ཡིན་ན་དེ་དག་ཀྱང་སྲ་བརྐྱང་
གདིང་བའི་ཕྱིར་གནས་པ་ཉིད་ཡིན་ནོ། །དེས་ན་སྲ་བརྐྱང་གདིང་བའི་གནས་གཙུག་
ལག་ཁང་ལས་གཞན་དུ་དབྱར་གནས་པ་རྣམས་ཀྱིས་ཀྱང་སྲ་བརྐྱང་གདིང་བར་འགྱུར་
བའི་གཙུག་ལག་ཁང་དེར་སྲ་བརྐྱང་གདིང་དུ་རུང་སྟེ། གནས་ཀྱི་ངོ་བོ་ཐ་དད་ཀྱང་
མཚམས་པོ་ཆེ་གཅིག་ཏུ་གཏོགས་པས་མཚམས་དེ་ཉིད་དུ་དབྱར་གནས་ཤིང་མཚམས་
དེ་ཉིད་དུ་སྲ་བརྐྱང་བཏིང་བའི་ཕྱིར་རོ། །ཊི་ཀ་ལས། དེ་དག་རྙེད་པའི་ཕྱིར་གནས་པ་
ནི་མ་ཡིན་ཏེ། དེ་དག་ལ་གནས་ཀྱི་རྙེད་པ་ནི་བདག་པོས་ཇི་ལྟར་རྣམ་པར་བཞག་པ་
བཞིན་དུ་རྣམ་པར་གནས་སོ། །ཞེས་གསུངས་སོ། །གཙུག་ལག་ཁང་ཐ་དད་པ་གཉིས་
སམ་གསུམ་ལྟ་བུ་དབྱར་གནས་པའི་གནས་ཐ་དད་པ་གཞན་དེ་ནི་སྔར་མཚམས་ཐ་
དད་ཀྱང་སྲ་བརྐྱང་འདིང་བའི་ཚེ་ན་གཙུག་ལག་ཁང་དེ་དག་གི་ཕྱི་རོལ་མཚམས་པོ་ཆེ་
བཅད་ནས་མཚམས་གཅིག་པ་དེ་ཡིན་ན་གནས་གཅིག་པ་དེ་ཉིད་ཡིན་ནོ། །དེས་ན་
མཚམས་ཐ་དད་པའི་གནས་གཞན་དུ་དབྱར་གནས་པ་རྣམས་ཀྱིས་ཀྱང་སྲ་བརྐྱང་
གདིང་བ་ཆགས་ཏེ་དབྱར་གནས་པའི་དུས་ན་མཚམས་ཐ་དད་ཀྱང་སྲ་བརྐྱང་འདིང་
བའི་དུས་ན་མཚམས་གཅིག་ཡིན་པའི་ཕྱིར་རོ། །མཚམས་པོ་ཆེ་གཅིག་གི་ནང་ན་

གནས་དུ་མ་ཡོད་པའི་གནས་གང་རུང་གཅིག་ཏུ་སྲ་བརྐྱང་བཏིང་ནས་ཕྱིས་མཚམས་པོ་
ཆེ་བཀྲོལ་ཏེ་མཚམས་ཐ་དད་པར་བྱས་ན་སྲ་བརྐྱང་བཏིང་བའི་གནས་གང་ཡང་རུང་
བ་དེ་ལས་གང་རུང་ཞིག་ཆོས་གོས་སྲ་བརྐྱང་དེའི་གནས་ཡིན་ནོ། །ཊི་ཀ་ལས།
གནས་གང་དུ་ཆོས་གོས་གདིང་བའི་ལས་བྱས་པའི་གནས་དེ་ཉིད་དེའི་གནས་མ་ཡིན་
གྱི་གནས་གང་ཡང་རུང་བར་བཞག་ན་ཡང་རང་གི་གནས་ཁོ་ན་གནས་པ་ཡིན་ནོ། །
ཞེས་དང་། ཤེར་འབྱུང་གི་འགྲེལ་པ་ལས། མཚམས་སོ་སོར་ཆད་པ་ཀུན་ཀྱང་གཏན་
པ་དེའི་གནས་ཡིན་པར་སྟོན་པའོ་ཞེས་གསུངས་སོ། །དེས་ན་གནས་དེ་དག་གང་དུ་
བསྐྱང་ཡང་ཉེས་པ་མེད་ལ་གནས་དེ་དག་ཕན་ཚུན་གཞན་དུ་ཁྱེར་ཡང་མཚམས་གཞན་
དུ་ཁྱེར་བའི་ཉེས་པ་མི་འབྱུང་ངོ༌། །གནས་ཐ་དད་པ་མང་པོ་རྣམས་མཚམས་པོ་ཆེ་
གཅིག་ཏུ་གྱུར་པའི་ནང་དུ་ཆོས་གོས་སུམ་ཕྲུགས་གཅིག་ཉིད་སྲ་བརྐྱང་དུ་བཏིང་ནས་
མཚམས་པོ་ཆེ་བཀྲོལ་ཏེ་གནས་མང་པོ་དེ་དག་མཚམས་ཐ་དད་པ་ཉིད་ཡིན་ན་གནས་
སོ་སོར་སྲ་བརྐྱང་དེ་དབྱུང་བར་བྱ་དགོས་ཀྱི་ཐམས་ཅད་ཀྱིས་གནས་གཅིག་ཏུ་དབྱུང་
དུ་མི་རུང་ངོ༌། །ཊཱི་ཀ་ལས། གལ་ཏེ་སྲ་བརྐྱང་བཞག་པའི་གནས་དེར་(གཞན་གྱིས་》སྲ་
བརྐྱང་འབྱིན་པར་བྱས་ན་གནས་གཞན་ན་གནས་པའི་དགེ་སློང་དག་གིས་སྲ་བརྐྱང་དེ་
རང་གི་གནས་སུ་སྤོ་བར་བྱའོ། །ཡང་ན་རང་གི་གནས་ནས་དགེ་སློང་འགའ་ཞིག་སྲ་
བརྐྱང་གི་གན་དུ་གཞག་པར་བྱ་སྟེ། དེས་སྐྱ་རེངས་འཆར་བའི་དུས་སུ་འབྲལ་བའི་
ཉེས་པ་སེལ་བར་བྱེད་དོ། །གཞན་དུ་ན་སྐྱ་རེངས་འཆར་བའི་དུས་སུ་སྲ་བརྐྱང་དབྱུང་
བར་འཇུག་པ་དང་བྲལ་བར་འགྱུར་བ་དང་འབྲལ་བའི་ཉེས་པར་ཡང་འགྱུར་རོ། །ཞེས་
གསུངས་སོ། །དགེ་སློང་གཞན་དེ་དག་གིས་སྲུང་བར་མི་ནུས་ཏེ། སྲ་བརྐྱང་ལ་བློ་ལོག་
པའི་ཕྱིར་རོ། །གལ་ཏེ་གནས་གཅིག་ན་དེ་ལས་དགེ་འདུན་པ་ཕྱོགས་གཅིག་གིས་ཕྱུང་
བས་ཐམས་ཅད་ཀྱིས་ཕྱུང་བར་འགྱུར་བས་ཁྱབ་བམ་ཞེ་ན། གནས་གཅིག་ཏུ་སྲ་བརྐྱང་
བཏིང་བའི་དགེ་འདུན་རྣམས་ཆོས་ཕྱོགས་དང་ཆོས་མིན་ཕྱོགས་གཉིས་སུ་ཕྱེ་བ་ཉིད་

ན་ཕྱོགས་དེ་གཉིས་སོ་སོ་ཉིད་དུ་སྲ་བརྐྱང་དབྱུང་བར་བྱའོ། །ཕྱོགས་གཅིག་གིས་ཕྱུང་
བས་ཕྱོགས་ཅིག་ཤོས་ཀྱིས་ཕྱུང་བར་མི་འགྱུར་བར་ཊི་ཀ་དང་ལུང་ལས་གསུངས་སོ། །
གཉིས་པ་བྱེད་པ་པོ་ལ་དོགས་པ་གཅོད་པ་ནི། མ་བཏིང་བས་ཕྱུང་བ་ནི་མ་ཕྱུང་བ་མ་
ཡིན་ནོ། །དེ་མི་འབྱུང་བ་ཉིད་ཀྱིས་ཁ་བསྐང་དུ་མི་རུང་བ་ཉིད་མ་ཡིན་ནོ། །མ་བཏིང་བ་
ཉིད་ཀྱིས་དབྱུང་བར་མི་རུང་བ་ཉིད་མ་ཡིན་ནོ། །ཞེས་གསུངས་ཏེ། གནས་དེར་སྲ་
བརྐྱང་མ་བཏིང་བ་ཁོ་ན་བཞི་ཡན་ཆད་དགེ་འདུན་གྱི་གྲངས་ཚང་བས་སྲ་བརྐྱང་བྱུང་
བ་ནི་མུ་ཕྱུང་བ་མ་ཡིན་ནོ། །སྲ་བརྐྱང་གདིང་བའི་ཁ་སྐོང་དུ་རུང་བ་ལ་གདིང་བ་
འབྱུང་བ་དགོས་སམ་ཞེ་ན། དབྱར་གནས་པར་ཁས་མ་བླངས་པ་སོགས་སྲ་བརྐྱང་
གདིང་བ་དེ་མི་འབྱུང་བ་ཉིད་ཀྱིས་སྲ་བརྐྱང་འདིང་པ་པོ་དགེ་འདུན་དུ་མ་ལོངས་པའི་
ཁ་བསྐང་དུ་མི་རུང་བ་ཉིད་མ་ཡིན་ནོ། །དབྱུང་ཚེ་འདིང་པ་པོ་དག་ལ་གཞན་རྣམས་
ཀྱིས་ཁ་སྐོང་དུ་རུང་ངམ་ཞེ་ན། དགེ་འདུན་གྱིས་སྲ་བརྐྱང་བཏིང་ནས་དགེ་སློང་ཁ་ཅིག་
ཤི་བ་ལ་སོགས་པས་སྲ་བརྐྱང་འབྱིན་ཚེ་དགེ་འདུན་དུ་མ་ལོངས་ན་དགེ་སློང་སྲ་བརྐྱང་
མ་བཏིང་བ་ཉིད་ཀྱིས་འབྱིན་པའི་ལས་ཀྱི་ཁ་སྐོང་བྱས་ནས་དབྱུང་བར་མི་རུང་བ་ཉིད་
མ་ཡིན་ནོ། །གསུམ་པ་ཕན་ཡོན་གྱི་སྤྲོས་པ་ནི། སྲ་བརྐྱང་བཏིང་བ་སྣམ་སྦྱར་མེད་
པར་གྲོང་དུ་འཇུག་པ་ལ་སོགས་པ་དང་སུམ་མདོ་ཚུན་ཆད་དུ་འདུག་པ་ལ་ཡང་ཉེས་པ་
མེད་དོ། །ཞེས་གསུངས་ཏེ། དགེ་སློང་སྲུ་བརྐྱང་བཏིང་བ་སྣམ་སྦྱར་མེད་པར་གྲོང་དུ་
འཇུག་པ་དང་གྲོང་ཁྱེར་དུ་འཇུག་པ་ལ་སོགས་པ་དང་ལམ་པོ་ཆེའི་སུམ་མདོ་ཚུན་
ཆད་དུ་འདུག་པ་ལ་ཡང་ཉེས་པ་མེད་དོ། །སྲ་བརྐྱང་གི་གཞི་ཞུ་བ་ལ་སོགས་པའི་
སྐབསཾ་ནས་གསུངས་པ་རྫོགས་སོ། །སྲ་བརྐྱང་གི་གཞི་རྫོགས་སོ།། །།
གཉིས་པ་འཚོ་བའི་ཡོ་བྱད་དང་འབྲེལ་བ་གོས་ཀྱི་གཞི་ལ་བཞི་ལས། དང་པོ་གླེང་གཞི་
ནི། ཆོས་གོས་གསུམ་ཙམ་ཚུར་ཤོག་དུས་ནས་ཡོད་ལ། རྗེས་སུ་སྟོན་པས་དབྱར་རྙེད་
རྣམས་དྲས་ནས་ཁ་དོག་ངན་པར་བྱས་ཏེ་བཅང་བར་གནང་བ་ལས། གཟུགས་ཅན་

སྙིང་པོས་འཚོ་བ་པ་མཐོང་བ་ན་ཉན་ཐོས་སུ་འཁྲུལ་ནས་མཚན་མ་གདབ་པར་ཞུས་
པས་དྲས་ཤིང་དྲུབས་པའི་གོས་རྗེས་སུ་གནང་ངོ༌། །གཉིས་པ་དགོས་པ་ནི་རང་ཉིད་
སངས་རྒྱས་ཀྱི་རྗེས་སུ་འཇུག་པ་དང་དགེ་སྦྱོང་གི་དྲན་པ་གསོ་བ་ལ་སོགས་པའོ། །
གསུམ་པ་ངོ་བོ་ནི། བདེ་བར་གནས་པའི་རྐྱེན་བསྟེན་པའི་གཞི་གང་ཞིག མཐའ་
གཉིས་སུ་མ་ལྷུང་བའི་ཚུལ་གྱིས་བསྟེན་པར་བྱ་བ་འཚོ་མཁོ་ལྷག་པའི་རིགས་གནས་སོ། །
བཞི་པ་གཞུང་དོན་ལ་གཉིས། གཞིའི་སྐབས་ནས་འབྱུང་བ་དང༌། ཕྲན་ཚེགས་ལ་
སོགས་པའི་སྐབས་ནས་འབྱུང་བའོ། །དང་པོ་ལ་གསུམ། ཁྱིམ་པའི་གོས་བསྟེན་པ་
དགག་པ་དང་། གོས་བསྟེན་པ་དངོས་དང་། གོས་ཀྱི་རྒྱུའི་རྙེད་པ་བགོ་ཞིང་གང་དབང་
བ་དང་མི་དབང་བའི་བྱེ་བྲག་བསྟན་པའོ། །དང་པོ་ལ་གཉིས། ཞར་བྱུང་བམ་གྲངས་
སྨོས་པ་དང་། དོན་དངོས་བཤད་པའོ། །དང་པོ་ནི། འདུལ་བའི་མདོ་བམ་པོ་བདུན་པ།
ཞེས་གསུངས་ཏེ། འདུལ་བའི་མདོ་བམ་པོ་བདུན་པ་ལ་འདི་ནས་འཇུག་པར་བྱའོ་
ཞེས་པའོ། །གཉིས་པ་ནི། མཚོན་གྱིས་མ་དྲས་པའི་གོས་སྤྱད་པར་མི་བྱའོ། །ཞེས་
གསུངས་ཏེ། ཁ་ཚར་དང་ཕུན་ཚར་དག་མཚོན་གྱིས་མ་དྲས་པའི་གོས་དགེ་སློང་གིས་
ལོངས་སྤྱད་པར་མི་བྱའོ། །དེ་ཡང་གོས་ཁ་ཚར་དང་ཕུན་ཚར་ཅན་དག་རྒྱ་གར་དུ་སྒེག་
ཆོས་དང་མཛེས་ཆོས་སུ་ལྟ་ཞིང་ཁྱིམ་པའི་གོས་སུ་བྱེད་པའི་ཕྱིར་རབ་ཏུ་བྱུང་བས་གྱོན་
མི་རུང་བར་གསུངས་སོ། །གཉིས་པ་ལ་བཞི། གོས་བསྒྲུབ་ཅིང་བྱིན་གྱིས་བརླབ་པར་
བྱ་བ་དང༌། མལ་གོས་ལ་ལོངས་སྤྱོད་པའི་ཆོ་ག་དང་། བྱེ་བྲག་གདིང་བ་དང་གཡན་པ་
དགབ་པ་ལ་ཇི་ལྟར་བྱ་བ་དང༌། གོས་རུང་བ་བསྟེན་ཅིང་རྟགས་གཞན་དུ་འགྱུར་བ་
སྤང་བའོ། །དང་པོ་ནི། དྲས་ཤིང་དྲུབས་པ་ཆོས་གོས་ཉིད་དུ་བྱིན་གྱིས་བརླབ་པར་བྱའོ། །
སྣམ་ཕྲན་སྦྲེལ་གཞི་ཉིད་དང་ལྷག་མ་མཉམ་པ་ཉིད་དང་དབུས་ནས་གཞན་དུ་གླེགས་
བུའི་འཕྲོ་ཕྱོགས་ཕྱོགས་སུ་ལྟ་བ་ཉིད་དང་མཐའ་བསྐོར་བ་ཉིད་དག་གིས་སོ། །མཐང་
གོས་དང་བླ་གོས་དང་སྣམ་སྦྱར་ལའོ། །དགེ་སློང་མས་ནི་ཤིང་ང་དཔུང་བཅད་དང་

རྔུལ་གཟན་རྣམ་པ་གང་ཡང་རུང་བའོ། །བརྙན་པོ་ཡང་ཡོད་ཅིང་བདོག་ནའོ། །དེ་དག་
བཞག་སྟེ་སྐྱ་རེངས་འཆར་བར་འདའ་བར་མི་བྱའོ། །གཞན་མེད་ན་ཁ་མ་བསྒྱུར་བ་ལ་
ཡང་བྱིན་གྱིས་བརླབས་པ་ཆགས་སོ། །མ་དྲས་པ་ལ་ཡང་ངོ་། །དེ་ལ་གལ་ཏེ་འབྱོར་ན་
ལྷན་ཐབས་སུ་གླན་ནོ། །ཁྱིམ་དུ་རུང་བའི་རྣམ་པ་ལ་ཡང་ངོ་། །ཕྱིང་བ་དང་ལྔ་བ་དང་
བེའུ་ཕྲུག་དང་ཀླམ་དང་སེང་པ་ནི་མི་དྲ་བར་ལྷན་ཐབས་སུ་གླན་ཞིང་དྲུབ་བོ། །ཞེས་
གསུངས་ཏེ། གླེགས་བུར་དྲས་ཤིང་དྲུབས་པ་ཆོས་གོས་ཉིད་དུ་བྱིན་གྱིས་བརླབ་པར་
བྱའོ། །སྣམ་སྦྱར་དང་བླ་གོས་སོགས་ཀྱི་གླེགས་བུ་ཕྱེད་པ་དང་གླེགས་བུ་རྫོགས་པ་
མཾཐུད་པ་ན་སྣམ་ཕྲན་དབུས་མའི་ཡ་ཐོག་གླེགས་བུ་རྫོགས་པ་བྱ་ཞིང་། དེའི་གཡས་
གཡོན་གྱི་སྣམ་ཕྲན་གཉིས་ཀྱི་ཡ་ཐོག་གླེགས་བུ་ཕྱེད་པ་རེ་སྦྱར་བ་སོགས་དེ་ལྟར་
གླེགས་བུ་རྫོགས་པ་དང་ཕྱེད་པ་གཉིས་བསྣོལ་ན་སྣམ་ཕྲན་གྱི་ཚལ་བུ་དག་གི་སྣ་ཐད་
ཀར་གྲངས་ཐད་དུ་མི་བབ་པར་མཐོ་དམན་མི་མཉམ་པ་ཉིད་དུ་འབྱུང་བས་དེ་ལྟར་
སྦྲེལ་གཞི་བྱ་བ་ཉིད་དང༌། སྣམ་ཕྲན་དག་གིས་འཕྲོས་ནོན་པའི་ལྷག་མ་གླེགས་བུ་
འཕྲོས་མ་ནོན་པ་རྣམས་ནི་ཐམས་ཅད་ཕན་ཚུན་ཆེ་ཆུང་མཉམ་པ་ཉིད་དང་། སྣམ་ཕྲན་
དགུ་པ་ལྟ་བུ་ལ་མཚོན་ན། གླེགས་བུ་ཕྱེད་དང་གསུམ་སྦྱར་བའི་སྣམ་ཕྲན་གཅིག་
དབུས་བྱས་ལ། དེའི་གཡས་གཡོན་དུ་གླེགས་བུ་ཕྱེད་དང་གསུམ་གསུམ་སྦྱར་བའི་
སྣམ་ཕྲན་བཞི་བཞི་སྦྱར་ལ། དབུས་ཀྱི་སྣམ་ཕྲན་ལ་ལྟོས་ནས་གཡས་གཡོན་གཞན་དུ་
གླེགས་བུའི་འཕྲོ་བྱ་སྤུ་ནོན་གྱི་ཚུལ་དུ་ཕྱོགས་ཕྱོགས་སུ་ལྟ་བ་སྟེ། གཡས་ཕྱོགས་ཀྱི་
གླེགས་བུ་རྣམས་ཀྱི་འཕྲོ་གཡས་ཕྱོགས་སུ་ལྟ་ལ། གཡོན་ཕྱོགས་ཀྱི་གླེགས་བུ་རྣམས་
ཀྱི་འཕྲོ་གཡོན་ཕྱོགས་སུ་ལྟ་བ་ཉིད་དང་། ངོས་བཞི་པོ་འཁོར་བར་ལྕགས་རི་ལྟ་བུས་
མཐའ་བསྐོར་བ་ཉིད་དག་གིས་སོ། །དེ་ལྟར་གླེགས་བུའི་འཕྲོ་ཕྱོགས་ཕྱོགས་སུ་ལྟ་བ་
དང་མཐའ་བསྐོར་བ་དག་ནི་མཛེས་པའི་ཆེད་དུ་ཀུན་དགའ་བོས་དེ་ལྟར་བྱས་ནས་སྟོན་
པ་ལ་ཕུལ་བས་སྟོན་པས་ཀྱང་གནང་བ་ཡིན་ནོ། །དེ་ཡང་བླ་གོས་དང༌། ཁྱར་པར་

མཐང་གོས་ཀྱི་སྲིད་དུ་བཏིང་བའི་ཚལ་བུ་རྣམས་འགའ་རེ་ཁ་ཡར་བསྟན་པ་དང་འགའ་
རེ་མར་བསྟན་ནས་དྲུབས་ཡོད་པ་མཐོང་ཡང་། དེ་ནི་ལག་ལེན་འཆུག་པའི་སྲོལ་ངན་
རྒྱུན་འབྱམས་སུ་སོང་བ་ཡིན་པས་དེ་ལ་བྱིན་རླབས་ཀྱང་ཆགས་དཀའ་བར་སྣང་བས་
སྣམ་སྦྱར་དང་འདྲ་བར་ཐམས་ཅད་བྱ་སྤུ་ནོན་གྱི་ཚུལ་དུ་མར་བསྟན་དགོས་སོ། །སྣམ་
ཕྲན་སྦྲེལ་གཞི་ལ་སོགས་པ་དེ་དག་ཆོས་གོས་གང་ལ་བྱ་ཞེ་ན། སྨད་དུ་བགོ་བར་བྱ་བ་
མཐང་གོས་དང་། སྟོད་དུ་བགོ་བར་བྱ་བ་བླ་གོས་དང༌། སྣམ་ཕྲན་དུ་དྲས་ཏེ་སྦྱར་བའི་
སྣམ་སྦྱར་དང་གསུམ་ཆར་ལ་རྣམ་པ་དེ་ལྟ་བུར་དྲུབས་ཤིང་བྱིན་གྱིས་བརླབ་པར་བྱའོ། །
དགེ་སློང་མས་ནི་ཆོས་གོས་ལྔ་ལས་ཤིང་ང་དཔུང་བཅུད་དང་རྔུལ་གཟན་གཉིས་དྲས་
ཤིང་དྲུབས་པ་དང་དྲས་ཤིང་དྲུབས་པ་མ་ཡིན་པའི་རྣམ་པ་གང་ཡང་རུང་བའོ། །ཆོས་
གོས་དྲས་ཤིང་དྲུབས་པ་བརྙན་པོ་སྟེ་གཡར་པོ་ཡང་ཡོད་ཅིང་བྱ་བ་བྱེད་ནུས་སུ་བདོག་
ན་དེ་ཡང་བྱིན་གྱིས་བརླབ་པར་བྱའོ། །རང་འགྲེལ་ལས། གལ་ཏེ་མི་བདོག་ན་ནི་དྲས་
ཤིང་དྲུབས་པ་མ་ཡིན་པ་ལ་ཡང་བྱིན་གྱིས་བརླབ་པར་བྱ་སྟེ་ཆོས་གོས་བྱིན་གྱིས་མ་
བརླབས་པས་འདུག་པར་མི་བྱའོ། །ཞེས་སོ། །ཆོས་གོས་གསུམ་མམ་ལྔ་པོ་དེ་དག་
བྱིན་གྱིས་མ་བརླབས་པར་བཞག་སྟེ་བྱིན་གྱིས་བརླབས་པའི་ཆོས་གོས་དེ་དག་མེད་
པར་སྐྱ་རེངས་འཆར་བར་འདའ་བར་མི་བྱའོ། །བྱས་ན་བྱིན་རླབས་ཅན་གྱི་ཆོས་གོས་
མེད་པའི་ཉེས་བྱས་འབྱུང་ངོ༌། །དང་པོ་བསྙེན་པར་རྫོགས་སྐབས་ལྟ་བུ་བརྙན་པོ་ཚུན་
ཆད་གྱི་ཁ་བསྒྱུར་བ་གཞན་མེད་ན་ཁུ་མ་བསྒྱུར་བ་ཉིད་ཀྱི་གོས་ལ་ཡང་རྐྱེན་དབང་
གིས་བྱིན་གྱིས་བརླབས་པ་ཆགས་སོ། །གཡར་བོ་ཡན་ཆད་ཀྱི་དྲས་པ་གཞན་མེད་ན་
མ་དྲས་པ་ཉིད་ཀྱི་གོས་ལ་ཡང་ངོ་སྟེ་བྱིན་གྱིས་བརླབས་པ་ཆགས་སོ། །ཆོས་གོས་མ་
དྲས་པ་དེ་ལ་གལ་ཏེ་འབྱོར་ན་ཚལ་བུ་ལྷན་ཐབས་སུ་གླན་ནོ། །དེ་ཡང་འགྲེལ་ཆུང་
ལས། རྐྱེན་བྱུང་སྟེ་གཞན་མ་རྙེད་ན་ཚལ་བུ་གུད་ནས་སྟེང་དུ་གླན་པ་ལ་ཡང་སྔགས་
ཆགས་སོ་ཞེས་གསུངས་སོ། །ཁྱིམ་པའི་ཁྱིམ་དུ་སྤྱད་དུ་རུང་བའི་གོས་ཀྱི་རྣམ་པ་ཁ་

ཚར་དང་ཕུན་ཚར་མ་བཅད་པ་ལ་ཡང་ངོ་སྟེ་གཞན་མེད་ན་དེ་ལ་ཡང་རྐྱེན་དབང་གིས་
བྱིན་གྱིས་བརླབ་པ་ཆགས་སོ། །རྐྱེན་དབང་གིས་ཆོས་གོས་གཞན་མ་རྙེད་ན་བལ་ལས་
བྱས་པའི་ཕྱིང་བ་དང་། ལྔ་བ་སྟེ་ལུག་བལ་ལས་བྱས་པའི་སྣམ་བུ་དང༌། བེའུ་ཕྲུག་
དང༌། དེ་ལ་སྤྱིར་ལྭ་བ་ཞེས་པ་སྣམ་བུ་སྤུ་རིང་པོ་ཅན་ཞིག་ཡིན་ལ། བེའུ་ཕྲུག་ཅེས་པ་
བེའུ་རས་ཀྱི་རིགས་སྤུ་ཧ་ཅང་རིང་བ་མེ་ཏོག་གི་རྣམ་པ་ལྟ་བུའི་རི་མོ་སྣང་ཞིང་ཕྲུག་
ལྟར་ཞིང་ཕྲ་བ་ཞིག་ཡིན་མོད། འོན་ཀྱང་འོག་ཏུ་སྤུ་ཅན་ཆོས་གོས་གསུམ་ཉིད་དུ་བྱིན་
གྱིས་མི་བརླབ་བོ་ཞེས་གསུངས་པས་སྐབས་འདིའི་ལྭ་བ་དང་བེའུ་ཕྲུག་སྤུ་ཆད་པའམ་
ཡང་ན་བྲེགས་ནས་བྱིན་གྱིས་བརླབ་པ་ལ་དགོངས་སོ། །ཀླམ་སྟེ་ལྭ་བ་འཐུག་པོ་དང་།
གཅེར་བ་མངོན་པའི་གོས་སེང་པ་སྟེ་སྲབ་མོ་དང་ལྔ་ནི་མི་དྲ་བར་སྟེང་དུ་ཚལ་བུ་
རྣམས་ལྷན་ཐབས་སུ་གླེན་ཞིང་དྲུབ་བོ། །དེ་ཉིད་ཆོས་གོས་ཉིད་དུ་བྱིན་གྱིས་བརླབ་
པར་བྱའོ་ཞེས་རང་འགྲེལ་ལས་སོ། །དེ་ལྔ་ལ་ལུང་གཞི་ལས། མི་དྲ་བ་ནི་ལྔ་སྟེ། ཕྱིང་
བ་ཐམས་ཅད་དང༌། སྣམ་བུ་ཐམས་ཅད་དང༌། བེའུ་རས་ཐམས་ཅད་དང་། སེང་རས་
ཐམས་ཅད་དང༌། ཀླམ་ཐམས་ཅད་དེ། ལྷན་ཐབས་ཀྱིས་གླན་ནས་བཅང་བར་བྱའོ་
ཞེས་གསུངས་སོ། །གཉིས་པ་ནི། གནས་མལ་མི་གཙང་བས་གོས་པར་དེའི་མོད་ལ་
སྦྱང་བར་བྱའོ། །དགེ་འདུན་གྱི་རྩའི་ཁྲི་དང་ཁྲིའུ་མ་གཏོགས་པ་སྟན་ཡན་ཆད་ལ་དེ་མ་
ཡིན་པའི་གདིང་བ་མེད་པ་དང་གདིང་གཡོགས་ལ་ཡང་བར་ཆད་མ་བཅུག་པར་ཉེ་བར་
སྤྱད་པར་མི་བྱའོ། །ཐམས་ཅད་ཀྱི་ཁྲ་བོ་ཕལ་ཆེར་མ་ཉམས་པ་ལ་ཡང་ངོ༌། །ངན་ངོན་
ཙམ་དང་དྲི་མ་ཅན་གྱིས་མི་བྱའོ། །ཞེས་གསུངས་ཏེ། དགེ་འདུན་གྱིའམ་གང་ཟག་གི་
གནས་མལ་མི་གཙང་བས་གོས་པར་གྱུར་ན་དེའི་མོད་ཁོ་ན་ལ་བཀྲུ་ཞིང་སྦྱང་བར་
བྱའོ། །གཞན་དུ་ན་འགལ་ཚབས་ཅན་དུ་འགྱུར་རོ་ཞེས་ལུང་ལས་སོ། །དགེ་འདུན་གྱི་
རྩྭའི་ཁྲི་དང་རྩྭའི་ཁྲིའུ་མ་གཏོགས་པ་དགེ་འདུན་གྱི་འདུག་པའི་སྟན་ཡན་ཆད་ལ་དགེ་
འདུན་གྱི་གདིང་བ་དེ་མ་ཡིན་པའི་གང་ཟག་རང་ལ་དབང་བའི་གདིང་བ་མེད་པ་དང་།

དགེ་འདུན་གྱི་མལ་སྟན་སོགས་གདིང་བའི་སྟེང་ནས་གཡོགས་པའི་གདིང་གཡོགས་
ལ་ཡང་གང་ཟག་གི་གོས་ཀྱིས་བར་ཆད་མ་བཅུག་པར་ཉེ་བར་ལོངས་སྤྱད་པར་མི་
བྱའོ། །ཡན་ལག་གི་རེག་པ་ཙམ་ལ་ཡང་གདིང་བ་གཞུག་དགོས་པར་རིག་པར་བྱའོ་
ཞེས་རང་འགྲེལ་ལས་སོ། །དགེ་འདུན་དང་གང་ཟག་ཐམས་ཅད་ཀྱི་དྲེའུ་རྔོག་དང་ཟ་
འོག་དང་གཞན་ཡང་ཚོན་རིས་ཅན་གྱི་གནས་མལ་ཁྲུ་བོ་ཕལ་ཆེར་མུ་ཉམས་ཏེ་ཧ་ཅང་
རྙིང་པ་མ་ཡིན་པ་ལ་ཡང་ངོ་སྟེ་གདིང་བ་མེད་པར་ལོངས་སྤྱད་པར་མི་བྱའོ། །སྤྱད་ན་
ཉེས་བྱས་ཞེས་འགྲེལ་ཆུང་ལས་སོ། །གདིང་བ་ངན་ངོན་ཙམ་དང་བཤང་གཅི་དང་
སྣུམ་སོགས་ཀྱིས་གོས་པའི་གདིང་བ་དྲི་མ་ཅན་གྱིས་དགེ་འདུན་གྱིའམ་གང་ཟག་གི་
གནས་མལ་ལ་ལོངས་སྤྱད་པར་མི་བྱའོ། །བྱས་ན་ཉེས་བྱས་ཞེས་འགྲེལ་ཆུང་ལས་སོ། །
དགེ་འདུན་གྱི་གནས་མལ་ལ་ལོག་པར་ལོངས་སྤྱད་པའི་ལས་ཀྱི་རྣམ་སྨིན་ཇི་ལྟ་བུ་
འབྱུང་ཚུལ་ཡང་ལུང་གཞི་ལས། བཅོམ་ལྡན་འདས་སྔ་དྲོ་ན་བཟའ་ཤམ་ཐབས་
མནབས། ལྷུང་བཟེད་དང་ཆོས་གོས་བསྣམས་ནས་ཞབས་འབྲིང་བྱེད་པའི་དགེ་སློང་
ཚེ་དང་ལྡན་པ་ཀུན་དགའ་བོ་དང་། ཡངས་པ་ཅན་དུ་བསོད་སྙོམས་ལ་ཞུགས་པ་ལས།
བཅོམ་ལྡན་འདས་ཀྱིས་མི་རྒྱབ་ནག་པོར་གྱུར་པ་ཞིག་རྒྱང་རིང་པོ་ཁོ་ན་ནས་གཟིགས་
སོ། །གཟིགས་ནས་ཀྱང་ཚེ་དང་ལྡན་པ་ཀུན་དགའ་བོ་ལ་བཀའ་བསྩལ་པ། ཀུན་
དགའ་བོ་ཁྱོད་ཀྱིས་མི་རྒྱབ་ནག་པོ་ཕ་བི་(ཕ་གི་ཞེས་པའི་བརྡ་རྙིང་}མཐོང་ངམ། བཙུན་པ་མཐོང་
ལགས་སོ། །ཀུན་དགའ་བོ་མི་ཕ་བི་ནི་ཡང་དག་པར་རྫོགས་པའི་སངས་རྒྱས་འོད་སྲུང་
གི་གསུང་རབ་ལས་རབ་ཏུ་ཕྱུང་བར་གྱུར་ཏེ། དེ་ནས་འདིས་དགེ་འདུན་གྱི་གནས་
མལ་ལ་མིང་ཙམ་གྱི་གདིང་བ་དང་། དྲི་མ་ཅན་གྱི་གདིང་བ་དང་། ཤུར་བུ་དང༌། རྒྱ་
ཅང་དང༌། ལྕག་གུའི་གདིང་བས་བཏིང་ནས་ལོངས་སྤྱད་པ་དེའི་ལས་ཀྱི་རྣམ་པར་སྨིན་
པས་ཚེ་རབས་ལྔ་བརྒྱར་རྒྱབ་ནག་པོར་གྱུར་ཏོ། །ད་དུང་ཡང་རྒྱབ་ནག་པོར་གྱུར་ཏོ། །
ཞེས་གསུངས་སོ། །དེས་ན་རབ་ཏུ་བྱུང་བ་རྣམས་ཀྱིས་དགེ་འདུན་པའི་གནས་མལ་ལ་

ཉལ་བ་དང་འདུག་པ་སོགས་ལོངས་སྤྱོད་པའི་སྐབས་ཐམས་ཅད་དུ་གདིང་བ་མཚན་
ཉིད་དང་ལྡན་པ་བཏིང་ནས་ལོངས་སྤྱད་དེ། ལག་ལེན་མ་འཆུག་པ་ཞིག་བྱེད་པ་གལ་
ཤིན་ཏུ་ཆེའོ། །གསུམ་པ་ནི། གདིང་བ་བཅང་བར་བྱའོ། །དེ་ནི་སྡུག་ན་ཚིག་རྐྱང་རུང་
ངོ༌། །སེང་པ་ནི་ཉིས་རིམ་མོ། །ཁྲ་ཁྲ་བོ་མི་རུང་ངོ༌། །དེ་ལ་གླེགས་བུའི་འཕྲོ་བྱའོ། །
འོག་རོལ་ཀྱི་སུམ་ཆའི་དང་པོར་རོ། །གླེགས་བུ་གཅིག་པ་བྱིན་གྱིས་བརླབ་པར་མི་བྱའོ། །
གཡན་པ་དགབ་པ་དེ་དང་ལྡན་པས་བཅང་བར་བྱའོ། །དེ་ཞག་ལྔའམ་དྲུག་ཅིང་སྦྱང་
བར་བྱའོ། །ཞེས་གསུངས་ཏེ། གང་ཟག་གིས་གདིང་བ་བཅང་བར་བྱའོ། །གདིང་བ་
དེ་ནི་སྟུག་ན་སྟེ་འཐུག་ན་ཆིག་རྐྱང་རུང་ངོ༌། །སེང་པ་སྟེ་སང་སེང་དུ་གྱུར་པའི་སྲབ་མོ་
ནི་ཉིས་རིམ་མོ་ཞེས་ཉིས་རིམ་དུ་བྱའོ། །སྡུག་སྲབ་གང་ཡིན་ཡང་ཁྲུ་ཁྲུ་བོ་མི་རུང་ངོ༌། །
རི་མོ་ཅན་ལ་གདིང་བ་བྱས་ན་ཉེས་བྱས་ཞེས་འགྲེལ་ཆུང་ལས་སོ། །གདིང་བ་དེ་ལ་
གླེགས་བུའི་འཕྲོ་ཆོས་གོས་ཀྱི་གླེགས་བུའི་ཚལ་བུ་ལྟ་བུ་བྱའོ། །ཕྱོགས་གང་དུ་བྱ་ཞེ་ན།
གདིང་བའི་སྟེང་དུ་ཉལ་བ་ན་སྟོད་དུ་སུམ་གཉིས་བོར་ཞིང་འོག་རོལ་རྐང་པ་ལོགས་སུ་
སུམ་ཆ་བོར་བའི་མཚམས་ཏེ་འོག་རོལ་ཀྱི་སུམ་ཆའི་དང་པོར་རོ་ཞེས་སུམ་ཆའི་
མཚམས་སུ་གླེགས་བུའི་འཕྲོ་བྱའོ་ཞེས་པའོ། །དེ་ལྟར་གདིང་བ་ནི་གླེགས་བུ་ཕྱེད་དང་
གཉིས་པ་བྱའོ། །གདིང་བ་གླེགས་བུ་གཅིག་པ་ཐང་ཐང་པོ་བྱིན་གྱིས་བརླབ་པར་མི་
བྱའོ། །གདིང་བ་གདིང་ཚུལ་ནི་ཕྱག་འཚལ་བའི་ཚེ་ཚལ་བུའི་ཁ་ཕྱིར་རང་ཕྱོགས་སུ་
བསྟན་ཅིང་། སྡོད་པའི་ཚེ་མདུན་དུ་བསྟན་དགོས་པ་དང་། ཉལ་དུས་རྐང་པ་ལོགས་
སུ་བསྟན་ལ་ཉལ་བར་བྱའོ། །གཡན་པ་དགབ་པ་དགེ་སློང་གཡན་པ་དེ་དང་ལྡན་
པས་བཅང་བར་བྱའོ། །གཡན་པ་ནི་འབྲུམ་བུ་ཆུང་ངུ་རྣག་ཁྲག་འཛག་ཅིང་ཟ་ཕྲུག་
ལངས་པའི་ནད་ཅིག་ཡིན་པར་གསུངས། གཡན་པ་དགབ་པ་དེ་ཞག་ལྔའམ་དྲུག་ཅིང་
དྲི་མ་རྣམས་བཀྲུ་ཞིང་སྦྱང་བར་བྱའོ། །བཞི་པ་ནི། སྲིན་བལ་གྱི་དང་བལ་གྱི་དང་ཤ་
ནའི་དང་ཟར་མའི་རུང་ངོ༌། །སྣམས་སུ་མ་བྱས་པ་དང་གསོ་མ་ནི་མི་རུང་ངོ་། །སྐུ་ལས་

བྱས་པ་དང་གཅེར་བུ་པ་དང་བྱ་འུག་པ་ཡང་དག་པར་ལེན་པ་ཡང་ངོ་། །དེ་ལ་སྦོམ་པོའོ། །
གཞན་བསྟེན་པ་ནི་དེའིའོ། །སྐུ་འབལ་བ་དང་ལོ་མ་གྱོན་པ་དང་གཡང་གཞིའི་སྨད་
གཡོགས་དང་སྟོད་གཡོགས་དང་བཅས་པས་འཚོ་བ་དང་། གསོ་རས་དང་ཡན་ལག་གི་
སྦུབས་དང་གོས་ཐམས་ཅད་སྔོ་བ་དང་། གདེངས་ཀ་ལྟ་བུ་དང་ཁ་ཚར་རིང་པོ་དང་
རལ་ག་དང་གཙུག་ཏོར་དང་མགོ་དཀྲིས་པ་དང་ར་ཕྱུར་དང་རྔ་བལ་གྱི་སྣམ་བུ་དང་
མུ་སྟེགས་ཅན་གྱི་རྒྱལ་མཚན་ཡང་ངོ་། །ཞེས་གསུངས་ཏེ། སྲིན་བུའི་རིགས་ལས་བྱུང་
བའི་སྲིན་བལ་གྱི་གོས་དང་། བལ་གྱི་གོས་དང་། རྩྭ་ཤ་ནའི་གོས་དང་། རྩྭ་ཟར་མའི་
གོས་རུང་ངོ༌། །ཆོས་གོས་ཉིད་དང་གོས་ལྷག་ཉིད་དུ་ཡང་དེ་དག་ལས་བྱས་པའི་གོས་
རུང་བར་ལུང་གཞི་ལས་གསུངས་སོ། །བཀལ་བ་དང་འཐག་པ་ལ་སོགས་པའི་སྣམས་
སུ་མ་བྱས་པ་དཔག་བསམ་ཤིང་ལས་བྱུང་བའི་གོས་ལ་སོགས་པ་དང་། གསོ་མ་ལས་
བྱས་པའི་གོས་ནི་མི་རུང་ངོ༌། །གསོ་མ་ནི་ཞིང་ལ་བཏབ་པའི་རྩི་ཤིང་ཞིག་སྟེ། སྡོང་
བུའི་ཤུན་པའི་མིང་ལའང་གསོ་མ་ཟེར་ཞིང་། ཐག་པ་བསྒྲིལ་བ་དང་། སྐུད་པ་འཁེལ་
བ། རས་འཐག་པ་སོགས་ཀྱི་རྒྱུ་བཟང་པོ་ཞིག་ཡིན་ནོ། །འདི་ལ་གསོ་མ་རཱ་ཛཱ་དང༌།
སོ་མ་རཱ་ཛཱ་ཡང་ཟེར་རོ། །སྐུ་ལས་བྱས་པ་དཔེར་ན་སྐྱའི་ལྭ་བ་དང་སྐྱའི་ཆོས་གོས་གྱོན་
པ་དང༌། གཅེར་བུ་པ་སྟེ་གཅེར་བུར་རྒྱུ་བ་དང༌། བྱ་འུག་པའི་སྒོ་ལས་གོས་བྱས་པ་
གྱོན་པའི་དམ་བཅའ་ཡང་དག་པར་ལེན་པ་ཡང་མི་རུང་ངོ༌། །དེ་ལྟ་བུའི་མུ་སྟེགས་
ཅན་གྱི་རྒྱལ་མཚན་གསུམ་པོ་འདག་གྲོལ་དུ་འཛིན་པ་མེད་ཀྱང་ལེན་པ་དེ་ལ་དགེ་
འདུན་དབྱེན་གྱི་ཁོངས་སུ་གཏོགས་པའི་ཉེས་པ་སྦོམ་པོའོ། །གསུམ་པོ་དེ་ལས་གཞན་
པའི་མུ་སྟེགས་ཅན་གྱི་རྒྱལ་མཚན་གང་རུང་འདག་གྲོལ་དུ་འཛིན་པ་དང༌། ཡང་དག་
པར་བླངས་པ་སྔོན་དུ་བཏང་བ་མེད་པར་བསྟེན་པ་ནི་སྦོམ་པོ་དེའི་འོག་མ་ཉེས་བྱས་
འབྱུང་བའོ། །ཊི་ཀ་ལས། དེ་དག་ཀྱང་ཡང་དག་པར་བླངས་པ་སྔོན་དུ་བཏང་བས་
འཆང་ན་ནི་སྦོམ་པོར་འགྱུར། ཞེས་དང་། མུ་སྟེགས་ཅན་གྱི་རྒྱལ་མཚན་གང་ཅི་ཡང་

རུང་བ་འཆང་ན། ཡང་དག་པར་བླངས་པ་སྔོན་དུ་བཏང་བས་ཀྱང་རུང༌། ཡང་དག་
པར་བླངས་པ་སྔོན་དུ་མ་བཏང་བས་ཀྱང་རུང་སྟེ། དེ་དག་ཐམས་ཅད་ལ་འདག་པ་དང་
གྲོལ་བར་འཛིན་པས་འཆང་བ་ནི་ཉེས་པ་སྦོམ་པོར་འགྱུར་རོ། །འདག་པ་དང་གྲོལ་
བར་འཛིན་པ་མེད་ན་ནི་སྐུའི་ལྭ་བ་པ་དང་། གཅེར་བུ་པ་དང་། བྱ་འུག་པ་གསུམ་ནི་
སྦོམ་པོ་ཉིད་དུ་ལོགས་ཤིག་ཏུ་གསུངས་པས། དེ་གསུམ་ལས་གཞན་པའི་མུ་སྟེགས་
ཅན་གྱི་རྒྱལ་མཚན་ལ་འདག་པ་དང་གྲོལ་བར་འཛིན་པ་མེད་ཅིང་། ཡང་དག་པར་
བླངས་པ་སྔོན་དུ་མ་བཏང་བས་འཛིན་པ་ཐམས་ཅད་ལ་ནི་ཉེས་བྱས་སོ། །ཞེས་སོ། །
མུ་སྟེགས་ཅན་གྱི་བརྟུལ་ཞུགས་སྐུ་འབལ་བ་སྟེ་འཐེན་ནས་འཐོག་པར་བྱེད་པ་དང༌།
ལོ་མ་དང་ཤུན་པ་ལ་སོགས་པ་གྱོན་པ་དང་། རི་དྭགས་ཀྱི་པགས་པའི་གཡང་གཞིའི་
གོས་འཆང་བ་དང༌། སྣམ་སྦྱར་མི་འཆང་བར་སྨད་གཡོགས་དང་སྟོད་གཡོགས་དང་
བཅུས་པས་འཚོ་བ་དང༌། འདི་ནི་དགེ་སློང་གི་རྟགས་ཉམས་པའི་ཉེས་པར་འགྱུར་
བས་མི་རུང་བར་ལུང་གཞི་ལས་གསུངས་སོ། །གསོ་མ་ལས་བྱས་པའི་རས་སེང་སེང་
པོ་དང་། འདི་ལུང་གཞི་ལས་མུ་སྟེགས་པའི་རྒྱལ་མཚན་ཡིན་པས་མི་རུང་བར་
གསུངས་སོ། །ཁྱིམ་པའི་རྟགས་ཡན་ལག་གི་སྦུབས་ཅན་དོར་མ་ལ་སོགས་པའི་གོས་
དང༌། དེ་ནི་ཊཱི་ཀ་ལས། དོར་མ་ལ་སོགས་པའི་གོས་སོ་ཞེས་འབྱུང་ལ། གཞན་ཡང་
ནང་ལ་ཕུ་དུང་ཅན་སོགས་ཕུ་དུང་ཅན་གཞན་རྣམས་ཀྱང་དེ་དང་འདྲའོ། །གོས་ཐམས་
ཅད་རིལ་གྱིས་སྔོ་བ་ལ་སོགས་པ་གོས་ཁ་དོག་གཅིག་པ་དང་། འདི་ཡང་ཁྱིམ་པའི་
རྟགས་ཡིན་པས་མི་རུང་བར་ལུང་གཞི་ལས་གསུངས་སོ། །གོས་ཀྱི་ཁ་ཚར་བསླས་མ་
སྦྲུལ་མགོའི་གདེངས་ཀ་ལྟ་བུ་རིང་པོ་བྱེད་པ་དང༌། གོས་ཁ་ཚར་རིང་པོ་དང༌། དེ་
གཉིས་མུ་སྟེགས་པའི་རྟགས་ཡིན་པས་མི་རུང་བར་ལུང་གཞི་ལས་གསུངས་སོ། །སྟོད་
ཀོར་རམ་རྒྱ་མོའི་ནུ་གབ་ལྟ་བུའི་རལ་ག་དང༌། དེ་ལྟར་ཤེར་འབྱུང་གི་འགྲེལ་པ་ལས།
སྟོད་ཀོར་རམ་རྒྱ་མོའི་ནུ་གབ་ལྟ་བུ་ལ་བྱ་ཞེས་སོ། །སྒྲའི་ཚོམས་བཅིངས་པའི་གཙུག་

དོར་དང་། ཐོད་ལ་སོགས་པས་མགོ་དཀྲིས་པ་དང་། ར་བལ་ལས་བྱས་པའི་ར་ཕྱིར་
དང༌། རྔ་མོའི་བལ་ལས་བྱས་པའི་རྭ་བལ་གྱི་སྣམ་བུ་དང་། རལ་ག་མན་ཆད་ནས་
འདིའི་བར་ཡང་ཁྱིམ་པའི་རྟགས་ཡིན་པས་མི་རུང་བར་ལུང་གཞི་ལས་གསུངས་སོ། ། །
སྔར་སྨོས་ཟིན་པ་དེ་དག་ལས་གཞན་པའི་མུ་སྟེགས་ཅན་གྱི་རྒྱལ་མཚན་ནམ་ཆ་
ལུགས་འཆང་བ་ཡང་མི་རུང་ངོ༌། །མུ་སྟེགས་པའི་ཆ་ལུགས་ཀྱི་བྱེ་བྲག་ནི་འབྲལ་བའི་
སྤང་བའི་ལུང་རྣམ་འབྱེད་ལས་དགང་གཟར་དང་བླུག་གཟར་གཉིས་ཀྱང་མུ་སྟེགས་
པའི་ཆ་བྱད་ཡིན་པར་གསུངས་ལ། ཞུ་འགྲེལ་ལས། མུ་སྟེགས་ཅན་གྱི་སྣོད་ནི་ཐོད་པ་
ལ་སོགས་པའི་སྣོད་དོ་ཞེས་བཤད་དོ། །དེ་ལྟར་ཐེག་པ་དམན་པ་འདུལ་བའི་དབང་དུ་
ན་དེ་དག་འཆང་མི་རུང་ཡང་། ཐེག་པ་ཆེན་པོ་གསང་སྔགས་ཀྱི་སྐབས་སུ་ནི་སྦྱིན་སྲེག་
དང་དབང་དང་སྒྲུབ་པ་ལ་སོགས་པའི་སྐབས་སུ་དགོས་པའི་ཡོ་བྱད་ཅིག་ཀྱང་ཡིན་ནོ། །
གསུམ་པ་ལ་གསུམ། རྙེད་པ་ཇི་ལྟར་བསྒོ་བ་དང་། མི་དབང་བས་ལེན་པ་དགག་པ་
དང༌། དབང་མི་དབང་གི་བྱེ་བྲག་གཞན་བསྟན་པའོ། །དང་པོ་ནི། པུ་ས་ལའི་འདབ་
མ་གང་ཙམ་དང་མར་མེའི་སྙིང་པོ་ཙམ་དེས་ཀྱང་སྙོམས་པར་བྱ་བའི་ཕྱིར་བགོ་བཤའ་
བྱའོ། །ལྭ་བ་དང་དེ་ལྟ་བུ་དག་ནི་བཙོངས་ཏེའོ། །མི་གཤག་པ་ཉིད་དོ། །རྙེད་པ་བགོ་
བ་ལ་ལྔ་བྱའོ། །དེང་རྙེད་པ་འགྱེད་པར་འགྱུར་གྱིས་དེར་ཁྱེད་ཅག་གིས་འཚོགས་པར་
བྱའོ་ཞེས་དགེ་འདུན་ལ་བརྗོད་པར་བྱ་བ་དང་། གཎྜི་བརྡུང་བ་དང་། ཚུལ་ཤིང་བྲིམ་
པ་དང་། བགྲང་བ་དང་། སོ་སོའི་སྐལ་བ་བྲིམ་པའོ། །ཐ་མ་ཡན་ཆད་བྱེད་པ་ཉིད་ན་
འོངས་པ་དབང་བ་ཉིད་ཡིན་ནོ། །མཇུག་ཏུ་ཕྱིན་པ་ཉིད་ན་མི་དབང་ངོ་། །དེ་ནི་རྙེད་པ་
ཆུང་ངུ་ལ་ཡང་ངོ༌། །རྙེད་པའི་བྱ་བ་དེར་ཞུགས་ན་སོང་བ་ཉིད་ཡིན་ཡང་མི་དབང་བ་མ་
ཡིན་ནོ། །དེའི་ཕྱིར་འགྲོ་བས་མནོད་པ་བཅོལ་བར་བྱའོ། །ཁས་བླངས་པ་དང་ལྡན་
པས་མ་མནོས་ན་བསབ་པར་བྱ་བ་ཉིད་དོ། །རྙེད་པ་ཆུང་དུ་པ་ཎ་ལྔ་ལ་སོགས་པའོ། །
མ་བཅོལ་ན་མནོད་པར་མི་བྱའོ། །སློབ་དཔོན་ནམ་མཁན་པོའི་ནི་མནོད་པར་བྱའོ། །

ཡིད་གཅུགས་པའི་གནས་ཀྱི་དོན་དུ་ཡང་ངོ་། །རང་གི་ཕྱོགས་དང་མཐུན་པ་མ་ཡིན་
པའི་དོན་དུ་མི་བྱའོ། །དེ་ནི་གནས་མལ་ལ་ཡང་ངོ་། །ཟས་ལ་ཡང་ངོ་། །གཞན་གྱི་དོན་དུ་
མནོད་པ་ཕ་རོལ་ལ་གོ་བར་བྱའོ། །ཞེས་གསུངས་ཏེ། ཟས་ནི་ཐ་ན་པུ་ས་ལའི་སྟེ་འུ་
སུའི་འདབ་མའམ་ལོ་མ་གང་ཙམ་དང་། འུ་སུ་ནི་འདེབས་པའི་ལོ་དེར་སྐྱེ་བའི་ལྡུམ་
རིགས་ཏེ། འདི་རྒྱ་ནག་པ་རྣམས་ཀྱིས་ཞང་ཚེ་ཞེས་ཟེར་བ་ཟས་བཙོས་ཟིན་པའི་ཁར་
སྤྱོད་ཀྱི་ཚུལ་དུ་འདེབས་པའི་སྔོ་དེ་ཡིན་པར་བཤད་དོ། །འདིའི་རྩ་བ་ཕྲ་ལ་ཁ་སྤུ་ཅན།
ཡུ་བ་འཇམ་ལ་སྤུ་མེད་པ་ཡལ་ག་ཅན། རྩ་བ་ནས་གྱེས་པའི་ལོ་མ་སྒྲོ་དབྱིབས་ཉག་ག་
ཅན་སུམ་འབྲེལ་དང་བདུན་རེ་ཁ་སྤྲོད་ཀྱི་ཚུལ་དུ་སྐྱེ་བ། ཡུ་བའི་སྟོད་ཆར་སྐྱེ་བའི་ལོ་
མ་ཕྲ་ཞིབ་གོ་སྙོད་རྒས་པའི་ལོ་མ་འདྲ་བ། མེ་ཏོག་དཀར་ཞིབ་སྨུག་མདངས་ཅན་
འདབ་མ་ལྔ་རེ་ཡོད་པ་མང་པོ་འཆར་ཞིང་། འབྲས་བུ་ཁམ་སེར་གའུ་ཁ་སྦྱོར་འདྲ་བ་
ཟླུམ་རིལ་སུམ་འབྲེལ་དང་བཞི་འབྲེལ་ཡོད་པའོ། །གོས་ནི་ཐ་ན་མར་མེའི་སྙིང་པོ་
སྡོང་བུའི་རས་ཙམ་དེས་ཀྱང་དེ་དབང་བ་ཐམས་ཅད་ལ་སྙོམས་པར་བྱ་བའི་ཕྱིར་བགོ་
བཤའ་བྱའོ། །ཤེར་འབྱུང་གི་འགྲེལ་པ་ལས། ཟས་སམ་གོས་ཀྱི་རྙེད་པ་ཞིག་ཡོད་ན་
འདི་དག་ཙམ་གྱི་ཚོད་དུ་ཡང་བསྲེལ་ལ་སྤར་སྤར་བགོས་ཤིག་པའོ་ཞེས་ཆུང་མཐའ་དེ་
ཙམ་ཡན་ཆད་དགོས་མེད་དུ་མི་འདོར་བར་བདག་བསྲུང་བྱས་ནས་བགོ་དགོས་པར་
གསུངས་སོ། །དེས་ན་དགེ་འདུན་པའི་ཞལ་ཏ་བྱེད་པ་རྣམས་ཀྱིས་དགེ་འདུན་པའི་
རྫས་ཁབ་ཙམ་ཡན་ཆད་ཀྱང་བདག་པོ་མི་བྱེད་པར་དོར་ན་ཉེས་པ་ཆེ་བས་བསོགས་
ནས་བགོ་བར་བྱའོ། །ལྭ་བ་དང༌། ལྭ་བ་དེ་ལྟ་བུ་དག་གི་གོས་གཞན་གཅད་དུ་མི་རུང་
བ་དག་ནི་བཙོངས་ཏེ་བགོ་བཤའ་བྱའོ། །ལྭ་བ་དང་དེ་ལྟ་བུ་དག་ནི་གོས་གཞན་
བཞིན་དུ་མི་གཤུག་པ་ཉིད་དོ། །དེ་ཡང་གཤགས་ན་ཆུད་ཟ་བར་འགྱུར་བའི་ཕྱིར་རོ། །
རྙེད་པ་བགོ་བ་ལ་བྱ་བ་རྣམ་པ་ལྔ་བྱའོ། །ལྔ་གང་ཞེ་ན། དེང་རྙེད་པ་འགྱེད་པར་
འགྱུར་གྱིས་རྙེད་པ་འགྱེད་པའི་གནཾས་དེར་དགེ་འདུན་ཁྱེད་ཅག་གིས་འཚོགས་པར་

བྱའོ་ཞེས་དགེ་འདུན་ལུ་བརྗོད་པར་བྱ་བ་དང་། རྙེད་པ་བགོ་བའི་ཕྱིར་འཚོགས་པར་
གཎྜི་བརྡུང་བ་དང་། འདུས་ཟིན་ནས་རྙེད་པ་དབང་བ་རྣམས་ལ་ཚུལ་ཤིང་བྲིམ་པ་
དང༌། བྲིམས་ནས་བསྡུས་ཏེ་བགྲང་བ་དང༌། གང་ཟག་སོ་སོའི་རྙེད་པའི་སྐལ་བ་བྲིམ་
པ་དང་ལྔ་པོ་དེ་དག་གོ་རིམ་བཞིན་དུ་བྱ་བའོ། །རྙེད་པ་བགོ་བའི་བྱ་བ་ལྔ་པོའི་ཐ་མ་
སོ་སོའི་སྐལ་བ་བྲིམ་པ་ཡན་ཆད་བྱེད་པ་ཉིད་ན་དགེ་སློང་གཞན་གློ་བུར་དུ་འོངས་པ་
ཡང་དགེ་འདུན་སྤྱི་ལ་ཕུལ་བའི་རྙེད་པ་དབང་བ་ཉིད་ཡིན་ནོ། །འགྲེལ་ཆུང་ལས།
དགེ་སློང་སུམ་གཉིས་ཙམ་ནོར་ལག་ཏུ་ཐོབ་ལྷག་མ་དགོད་ཅིང་འཁོད་པ་ལ་དགེ་སློང་
གཅིག་གུད་ནས་འོངས་ན་ཐམས་ཅད་སླར་བསྡུས་ཏེ་བགོ་ཞེས་གསུངས་སོ། །ཊིཀ་
ལས། འདི་ནི་ངེས་པའི་རྙེད་པ་མ་ཡིན་གྱི་དགེ་འདུན་ཙམ་ལ་ཕྱིར་སྤགས་ཏེ་ཕུལ་བའི་
རྙེད་པ་ཡིན་པར་ཤེས་པར་བྱ་སྟེ། དཔེར་ན་དུས་སྟོན་ཆེན་པོ་དག་གི་ཚེ་ལྟ་བུའོ། །
དབྱར་གནས་པའི་རྒྱུ་ལས་བྱུང་བ་ལ་སོགས་པའི་རྙེད་པ་ངེས་པ་གཞན་དག་ལ་ནི་གློ་
བུར་དུ་འོངས་ཀྱང་མི་དབང་བ་ཉིད་ཡིན་ནོ། །ཞེས་སོ། །རྙེད་པ་བགོ་བའི་བྱ་བ་ལྔ་
པོའི་མཇུག་ཏུ་ཕྱིན་པ་ཉིད་ན་ཁ་ཅིག་གློ་བུར་དུ་འོངས་ཀྱང་དེ་ལ་རྙེད་པ་མི་དབང་ངོ༌། །
རྙེད་པ་བགོ་བའི་བྱ་བ་ལྔ་པོ་དེ་ནི་རྙེད་པ་ཆེན་པོ་ལ་བྱ་བར་མ་ཟད་རྙེད་པ་ཆུང་ངུ་ལ་
ཡང་ངོ་སྟེ་བྱའོ། །དབྱར་ཕལ་ཆེར་གནས་པ་ལ་སོགས་པ་རྙེད་པ་འཐོབ་པའི་བྱ་བ་
གང་དང་གང་ཡིན་པ་དེར་ཞུགས་ཏེ་རྙེད་པ་འཐོབ་པའི་བྱ་བ་དེ་བྱས་ན་རྙེད་པ་བགོ་
བའི་སྔོན་དུ་དགེ་སློང་དེ་གཙུག་ལག་ཁང་དེའི་མཚམས་ལས་འདས་ཏེ་སོང་བ་ཉིད་
ཡིན་ཡང་རྙེད་པའི་སྐལ་བ་དེ་མི་དབང་བ་མ་ཡིན་ནོ། །རྙེད་པ་དེ་དབང་བ་དེའི་ཕྱིར་
དགེ་སློང་གཞན་དུ་འགྲོ་བས་རང་གི་སྐལ་བ་མནོད་པ་གཞན་ལ་བཅོལ་བར་བྱའོ། །
བཅོལ་བ་ན་རྙེད་པ་མནོད་པར་ཁས་བླངས་པ་དང་ལྡན་པས་དེའི་རྙེད་པ་མུ་མནོས་ན་
དེའི་སྐལ་བའི་སྐྱིན་མ་རང་གིས་བསབ་པར་བྱ་བ་ཉིད་དོ། །འོ་ན་རྙེད་པ་ཅི་ཙམ་ལ་
བསབ་ཅེ་ན། རྙེད་པ་ཆུང་ངུ་ལ་བགོ་སྐལ་གྱི་ཆ་པ་ཎཱ་སྟེ་མ་ཤ་ཀ་ལྔ་ལ་སོགས་པ་ཞེས་

ལྔ་ཡན་ཆད་ཡིན་ན་བསབ་པར་བྱ་བ་ཉིད་ཡིན་པའོ། །བདག་པོས་མུ་བཅོལ་ན་དེའི་
སྐལ་བ་མནོད་པར་མི་བྱའོ། །རང་གི་སློབ་དཔོན་ནམ་མཁན་པོའི་རྙེད་པའི་སྐལ་བ་
ནི་མ་བཅོལ་ཀྱང་མནོད་པར་བྱའོ། །གཞན་ཡང་འདི་ལ་ལུང་གཞི་ལས། དགེ་ཚུལ་
རྣམས་དོང་ནས་སུས་ཀྱང་རྙེད་པ་མ་བླངས་སོ། །བཅོམ་ལྡན་འདས་ཀྱིས་བཀའ་
བསྩལ་པ། དེ་རྣམས་ཀྱི་མཁན་པོ་དང༌། སློབ་དཔོན་དག་གིས་བླང་བར་བྱའོ། །ཞེས་
གསུངས་སོ། །དེ་ལྟར་འགྲེལ་ཆུང་རྩ་བ་ལས་ཀྱང་། མཁན་པོ་དང་སློབ་དཔོན་གྱིས་
བླང༌། ཞེས་དང་། དེའི་འགྲེལ་པ་ལས། མཁན་པོ་དང་སློབ་དཔོན་གྱིས་ནི་སློབ་མའི་
ཡོན་སྐལ་ལོངས་ཤིག་ཅེས་མ་བསྒོའང་བླང་། ཞེས་སོ། །གྲོགས་པོ་ཡིད་གཅུགས་པའི་
གནས་སུ་གྱུར་པ་རྣམས་ཀྱི་དོན་དུ་ཡང་ངོ་སྟེ་མ་བཅོལ་ཡང་མནོད་པར་བྱའོ་ཞེས་པའོ། །
དགེ་འདུན་བྱེ་བ་ན་རང་གི་ཕྱོགས་དང་མཐུན་པ་མ་ཡིན་པའི་ཕྱོགས་སུ་སོང་བའི་དོན་
དུ་ཡང་མནོད་པར་མི་བྱའོ། །མ་བཅོལ་ན་མནོད་པར་མི་བྱའོ་ཞེས་པ་ལ་སོགས་པ་
བཞི་པོ་དེ་ནི་གནས་མལ་ལ་ཡང་ངོ་ཞེས་རིག་པར་བྱའོ་ཞེས་པའོ། །མ་བཅོལ་ན་
མནོད་པར་མི་བྱའོ་ཞེས་པ་ལ་སོགས་པ་བཞི་པོ་ནི་ཟས་ལ་ཡང་ངོ་ཞེས་རིག་པར་བྱའོ་
ཞེས་པའོ། །གཞན་གྱི་དོན་དུ་རྙེད་པ་དང་གནས་མལ་ལ་སོགས་པ་མནོད་པ་ཕ་རོལ་
པོ་ལ་གོ་བར་བྱའོ། །འདི་ཡང་གཞན་གྱི་ཚིག་གི་སྐབས་མེད་པར་བྱ་བའི་ཕྱིར་ཞེས་ཊཱི་
ཀ་ལས་སོ། །གཉིས་པ་ནི། མི་དབང་བས་ནང་དུ་ཞུགས་ཏེ་མི་བྱའོ། །ཞེས་གསུངས་ཏེ།
རྙེད་པ་མི་དབང་བས་གང་ཟག་གཞན་རྙེད་པ་དབང་བ་དག་གི་ནང་དུ་ཞུགས་ཏེ་སྐལ་
བ་མནོད་པར་མི་བྱའོ། །གསུམ་པ་ལ་གཉིས། གཞན་ལས་བྱུང་བའི་རྙེད་པ་དབང་མི་
དབང་གི་བྱེ་བྲག་བསྟན་པ་དང་། ཤི་བའི་ཡོ་བྱད་ཀྱི་རྙེད་པ་དབང་མི་དབང་གི་བྱེ་བྲག་
བསྟན་པའོ། །དང་པོ་ནི། དབང་བ་གཅིག་ཉིད་ཀྱིས་ཤིན་ཏུ་མང་པོ་ཐོབ་པ་ལ་མི་
དབང་བའི་རྒྱུར་འགྱུར་བ་མེད་དོ། །བྱེ་བ་ན་ཆོས་མ་ཡིན་པའི་ཕྱོགས་དང་མཐུན་པ་
དག་ཏུ་སོང་བ་དགེ་འདུན་གྱི་རྙེད་པ་མི་དབང་ངོ་། །དེའི་དུས་ཀྱི་རྙེད་པ་ལ་ནི་ཆེས་རིང་

དུ་གནས་པ་ཉིད་ཡིན་ནོ། །བབས་པ་དང་ཤི་བར་གྱུར་པ་གཉིས་ཀྱང་ངོ་། །རྙེད་པ་
ནི་ཇི་ལྟར་རྣམ་པར་ངེས་པར་བྱེད་པ་ལྟར་རྣམ་པར་གཞག་གོ །འཐོབ་པ་རྣམས་ཀྱིས་
ཀྱང་ངོ་། །ཐམས་ཅད་ཀྱིས་ཕུལ་ན་ཡང་ངོ་། །དགེ་འདུན་ཡོངས་སུ་མ་བཅད་ན་ལས་
ཀྱི་མཚམས་ཀྱིས་ཡོངས་སུ་གཅད་དོ། །འདི་ལ་གཅིག་ལ་སོགས་པ་ནི་དེ་ཉིད་དོ། །ཆོས་
ཀྱི་རྙེད་པ་ནི་དེ་སྨྲ་བ་རྣམས་ལ་དབང་བ་ཉིད་ཡིན་ནོ། །གཙུག་ལག་གི་ཚིགས་སུ་བཅད་
པ་གཅིག་འཛིན་པ་ནི་འདིར་དེ་ཉིད་ཀྱི་མཐའ་ཡིན་ནོ། །ཞེས་གསུངས་ཏེ། རྙེད་པ་
དབང་བ་སྟེ་གནས་ནས་མ་ཕྱུང་བའི་ཆོས་འདི་པའི་རབ་བྱུང་གཅིག་པུ་གཙུག་ལག་
ཁང་དེ་ན་འདུག་པ་ཉིད་ཀྱིས་གཙུག་ལག་ཁང་དེར་དགེ་འདུན་གྱི་ཕྱིར་ཕུལ་བའི་རྙེད་
པ་ཤིན་ཏུ་མང་པོ་ཐོབ་པ་ལ་ནི་གང་ཟག་དེ་གཅིག་པུ་གནས་པ་མི་དབང་བའི་རྒྱུར་
འགྱུར་བ་མེད་དོ། །གང་ཟག་དེ་གཅིག་པུ་ལ་ཐམས་ཅད་དབང་ངོ༌། །དགེ་འདུན་བྱེ་
བ་ན་གང་ཟག་གང་ཆོས་ཀྱི་ཕྱོགས་དང་མཐུན་པ་སྤངས་ཏེ་ཆོས་མ་ཡིན་པའི་ཕྱོགས་
དང་མཐུན་པ་དག་ཏུ་སོང་བ་དེ་དགེ་འདུན་གྱི་རྙེད་པ་མི་དབང་ངོ༌། །དབྱར་གནས་པ་
དེའི་དུས་ཀྱི་རྙེད་པ་ལ་ནི་དབྱར་ཟླ་བ་གསུམ་རྫོགས་པར་གནས་པ་མ་ཡིན་ཡང་
དབྱར་གྱི་དུས་ཕལ་ཆེར་གནས་ཏེ་ཆེས་རིང་དུ་གནས་ན་དབྱར་གནས་པ་ཉིད་ཡིན་
པས་དབྱར་གནས་པའི་རྙེད་པའི་སྐལ་བ་རྫོགས་པར་དབང་བ་ཉིད་ཡིན་ནོ། །སྐབས་
འདིར་མཚོ་ཊིཀ་ལས། ཆེས་རིང་དུ་གནས་ན་ཞེས་པ་ནི་ཟླ་བ་གསུམ་གྱི་སུམ་གཉིས་
གནས་ན་སྟེ། དེའང་འོད་ལྡན་ལས་སུམ་གཉིས་རྫོགས་པ་ལ་བཤད་ཅིང་། གནས་
མལ་གྱི་གཞིའི་རང་འགྲེལ་དང་ཊཱི་ཀ་ལས་སུམ་གཉིས་ངོ་མཐོང་བ་ལ་བཤད་དེ།
མཁས་པ་ཡོན་ཏན་འོད་ཀྱི་རྗེས་སུ་འབྲང་བར་བྱའོ། །ཞེས་དང༌། དེའི་སྐབས་ཀྱི་
མཆན་ལས་རང་འགྲེལ་དང་ཊཱི་ཀ་ལས་ཞག་སུམ་ཅུ་རྩ་དྲུག་གནས་ན་ཞེས་བཤད་ཡོད་
པར་གསུངས་ཀྱང༌། རང་འགྲེལ་སྡེ་དགེའི་དཔར་ལས། ཤིན་ཏུ་མང་བར་དབྱར་
གནས་ལ་དེར་གནས་པ་གྲུབ་པར་འགྱུར་ན་དེ་འོས་པ་ཡིན་ནོ། །ཞེས་པ་ཙམ་ལས་མ་

གསུངས་ཤིང༌། ཊཱི་ཀ་སྡེ་དགེའི་དཔར་ལས། ཞག་བཞི་བཅུ་རྩ་དྲུག་ལས་ལྷག་པར་
མཚམས་དེའི་ནང་དུ་གནས་ན་དབྱར་གནས་པར་ཁས་བླངས་ཀྱང་རུང་། དབྱར་རལ་
ཡང་རུང་སྟེ། དབྱར་གྱི་རྙེད་པའི་སྐལ་བ་དབང་ངོ༌། །ཞེས་དབྱར་ཟླ་བ་གསུམ་གྱི་ཕྱེད་
ལས་ལྷག་གནས་དགོས་པར་གསུངས་སོ། །དེའང་འོད་ལྡན་ལས་སུམ་གཉིས་རྫོགས་
པར་གནས་དགོས་པར་བཤད་པ་ནི་སྐལ་བ་ཡོངས་རྫོགས་དབང་བའི་དོན་དང་། ཊི་
ཀ་ལས་ཕྱེད་ལས་ལྷག་གནས་དགོས་པར་གསུངས་པ་ནི་སྐལ་བ་ཕྱེད་དབང་བའི་དོན་
ནོ། །དབྱར་ཆེས་རིང་དུ་གནས་ནས་དེའི་འོག་ཏུ་བབས་པ་དང་ཤི་བར་གྱུར་པ་གཉིས་
ཀྱིས་ཀྱང་དབྱར་གནས་པའི་རྙེད་པའི་སྐལ་བ་དབང་ངོ༌། །དེའང་ལུང་ཞུ་བ་ལས།
དབྱར་གྱི་ནང་ལོགས་སུ་དགེ་སློང་ཞིག་དགེ་ཚུལ་ཕ་ལགས་པར་ཁས་བླངས་ན། དེ་ལ་
དབྱར་གྱི་རྙེད་པ་བསྩལ་བར་བགྱིའམ། སྦྱིན་པར་བྱའོ། །དེ་ལ་ཅི་ཙམ་བསྩལ། དགེ་
ཚུལ་པའི་སྐལ་བའོ། །དེ་སྟེ་དབྱར་གྱི་གནས་སུ་ཡུན་རིང་དུ་གནས་པར་གྱུར་ནས་དགེ་
ཚུལ་ཕ་ལགས་པར་ཁས་བླངས་ན་ཅི་ཙམ་བསྩལ་བར་བགྱི། དགེ་སློང་གི་སྐལ་བའོ། །
ཞེས་གསུངས་སོ། །ཤི་བ་ལ་རྙེད་པའི་སྐལ་བ་དབང་ན་དེས་ཅི་བྱ་ཞེ་ན། དེ་ནི་ཊཱི་ཀ་
ལས། འགའ་ཞིག་ལ་དབུལ་ལམ། བུ་ལོན་པ་ཡོད་དམ། ནད་གཡོག་ལ་ཡོ་བྱད་དྲུག་
མ་འབྱོར་ན་དེ་སྦྱིན་པར་བྱ་བ་ཉིད་དང༌། དགེ་སློང་རྣམས་ཀྱིས་ཤི་བའི་ཡོ་བྱད་དུ་བྱིན་
གྱིས་བརླབ་པ་ལ་སོགས་པར་ཤི་བའི་རྙེད་པའི་སྐལ་བ་སྤྱད་པའི་སྒོ་དེ་ལྟ་བུ་དག་ཡོད་
ལ་ཞེས་གསུངས་སོ། །རྙེད་པ་ནི་ཡོན་བདག་རྣམས་ཀྱིས་ཇི་ལྟར་བསྔོས་ཤིང་རྣམ་
པར་ངེས་པར་བྱེད་པ་ལྟར་དབང་ཞིང་ལོངས་སྤྱད་པར་རྣམ་པར་གཞག་གོ །ཡོན་
བདག་གིས་རྣམ་པར་ངེས་པར་མ་བྱས་པ་དེའི་ཚེ་རྙེད་པ་འཐོབ་པ་རབ་ཏུ་བྱུང་བ་
རྣམས་ཀྱིས་ཀྱང་ངོ་སྟེ་རབ་ཏུ་བྱུང་བ་རྣམས་ཀྱིས་ཇི་ལྟར་རྣམ་པར་ངེས་པར་བྱེད་པ་
ལྟར་རྣམ་པར་གཞག་གོ །དེ་ཡང་ཕྱོགས་གཉིས་སུ་དགེ་འདུན་བྱེ་བ་ན་ཁྱིམ་ཆེ་གེ་མོ་
འདི་ཁྱེད་ཀྱིའོ། །ཁྱིམ་ཆེ་གེ་མོ་འདི་ངེད་ཀྱིའོ། །ཞེས་ཕྱོགས་གཉིས་ཀྱིས་ཁྲིམས་སུ་

བཅས་པ་ན་ཆོས་ཕྱོགས་པ་ཉིད་དུ་ངེས་པར་བྱས་པའི་ཁྱིམ་དེ་ནས་ཆོས་མིན་ཕྱོགས་པ་
ཁོ་ན་ལ་རྙེད་པ་ཕུལ་ལམ་གཉིས་ཀའི་ཚོགས་པ་ལ་རྙེད་པ་མཉམ་དུ་ཕུལ་ན་ཡང་རྙེད་
པ་དེ་ཆོས་མིན་ཕྱོགས་པ་མི་དབང་སྟེ་ཆོས་ཕྱོགས་པ་ལ་དབུལ་བར་བྱ་དགོས་སོ། ། །
ཆོས་མིན་ཕྱོགས་ཉིད་དུ་ངེས་པའི་ཁྱིམ་དེ་ནས་ཆོས་ཕྱོགས་པ་ཁོ་ན་ལ་རྙེད་པ་ཕུལ་
ལམ་གཉིས་ཀའི་ཚོགས་པ་ལ་རྙེད་པ་མཉམ་དུ་ཕུལ་ན་ཡང་རྙེད་པ་དེ་ཆོས་ཕྱོགས་པ་
མི་དབང་སྟེ་ཆོས་མིན་ཕྱོགས་པ་ལ་དབུལ་བར་བྱ་དགོས་སོ། །ཅི་སྟེ་དབང་བའི་ཕྱོགས་
དེས་བྱིན་ན་ནི་མི་དབང་བའི་ཕྱོགས་ཀྱིས་ཀྱང་ཅི་བདེར་ལོངས་སྤྱད་དུ་རུང་ངོ་། །ཁྱིམ་
དེར་ཕྱོགས་གཉིས་ཀས་རྙེད་པ་གྲུབ་ན་ཕྱོགས་ཅིག་ཤོས་ལ་འབུལ་ཅི་དགོས་སྙམ་ན།
སྦྱིན་བདག་ཐམས་ཅད་ཀྱིས་ཕྱོགས་གཉིས་ཀ་ལ་སྤྱིར་ཕུལ་ན་ཡང་ངོ་སྟེ་སྤྱིར་ཕུལ་ན་
ཡང་སྦྱིན་བདག་གི་ཚིག་མི་བཙན་པར་རྙེད་པ་ཐོབ་པ་པོ་དགེ་འདུན་རྣམས་ཀྱི་ཁྲིམས་
ཀྱི་རྗེས་སུ་འབྲངས་ནས་རྣམ་པར་གཞག་གོ་ཞེས་པའོ། །ཊཱི་ཀ་ལས། བྱེ་བ་དག་གི་
ཕྱོགས་གཉིས་ནི་དཔེ་ཙམ་དུ་ཟད་དེ། དགུན་ལ་སོགས་པ་དག་གི་དུས་ཚིགས་གཞན་
དང་སྡེ་ཚན་གཞན་དག་ལ་ཡང་འདི་རུང་བས་དེའི་ཕྱིར་འདིར་སྤྱིར་མདོར་བསྡུས་སོ། །
ཞེས་སོ། །སྦྱིན་བདག་གིས་དགེ་འདུན་ལ་འབུལ་ལོ་ཞེས་ཟེར་ལ་དགེ་འདུན་གྱི་བྱེ་
བྲག་གང་ལ་འབུལ་ཡོངས་སུ་མ་བཅད་ནུ་ལས་ཀྱི་མཚམས་ཀྱིས་དགེ་འདུན་ཡོངས་
སུ་བཅད་པ་རྣམས་དབང་བ་ཉིད་དོ། །དེ་ཡང་ཊཱི་ཀ་ལས། མཚམས་ཆེན་པོ་བཅད་
པའི་གནས་ན་ནི་དཔག་ཚད་ཕྱེད་དང་གསུམ་གྱི་མཐའ་ཚུན་ཆད་དོ། །མཚམས་མ་
བཅད་པའི་གནས་རྩིག་པས་བསྐོར་ན་ནི་ཕྱི་རའི་རྩིག་པའི་མཐའ་ཚུན་ཆད་དོ། །
མཚམས་མ་བཅད་པའི་རྩིག་པས་མ་བསྐོར་བའི་གནས་ན་ནི་ཝ་ཁ་ནས་ཆུ་འཛག་པའི་
སྣས་གར་སླེབ་པའི་མཐའ་ཚུན་ཆད་དོ། །དཀྱིལ་འཁོར་བའི་མཚམས་བཅད་པའི་
གནས་ན་ནི་དེ་ཉིད་ཀྱི་མཐའ་ཚུན་ཆད་དོ། །གྲོང་གི་གནས་ན་ནི་གྲོང་གི་ཉེ་འཁོར་གྱི་
མཐའ་ཚུན་ཆད་དོ། །མཚམས་དེ་དག་གི་ཁོངས་སུ་གཏོགས་པའི་དགེ་སློང་རྣམས་

ཀྱིས་རྙེད་པ་དེ་དབང་ངོ་ཞེས་བྱ་བའི་ཐ་ཚིག་གོ་ཞེས་གསུངས་སོ། །དགེ་འདུན་གྱི་ཕྱིར་
ཕུལ་བའི་རྙེད་པ་འདི་ལ་གང་ཟག་གཅིག་ལུ་སོགས་པ་དགེ་འདུན་དུ་མ་ལོངས་པ་
མཚམས་གཅིག་གི་ནང་དུ་གཏོགས་པ་ནི་དགེ་འདུན་ཉིད་དང་འདྲ་སྟེ་དགེ་འདུན་ལ་
ཕུལ་བའི་རྙེད་པ་དབང་བ་དེ་ཉིད་དོ། །རང་འགྲེལ་ལས། དེ་ནི་རྙེད་པ་དེ་མཚམས་
ཀྱིས་བསྟབས་པ་ཡིན་ནོ། །གལ་ཏེ་འདི་ཁྱོད་ཁོ་ན་ལ་འབུལ་ལོ་ཞེས་ཟེར་ན་ནི་རྙེད་པ་
དེ་རྟེན་གྱིས་བསྟབས་པ་ཡིན་ཞེས་གསུངས་སོ། །དེ་བཞིན་དུ་སྦྱིན་བདག་གི་ཚིག་གིས་
ཁྱོད་ཁོ་ན་ལ་འབུལ་ཞེས་དེ་ལྟར་ཚིག་གིས་ངེས་པར་མ་བྱས་ཀྱང་གང་ལ་མངོན་སུམ་
དུ་ཕུལ་ན་དེ་ལ་དབང་བར་གསུངས་སོ། །ལུང་གི་ཆོས་ལ་ཕུལ་བའི་ཆོས་ཀྱི་རྙེད་པ་ནི་
ལུང་ཆོས་དེ་སྨྲ་བ་རྣམས་ལ་དབང་བ་ཉིད་ཡིན་ནོ། །སྒྲུབ་པའི་ཆོས་བསླབི་པ་གསུམ་
ལ་བསྔོས་ཏེ་ཆོས་ལ་འབུལ་ལོ་ཞེས་ཟེར་ནས་འབུལ་བ་ནི་དགེ་འདུན་རྣམས་དབང་སྟེ་
སྒྲུབ་པའི་ཆོས་དེ་དགེ་འདུན་གྱི་རྒྱུད་ལ་ཅི་རིགས་པར་མངའ་བའི་ཕྱིར་རོ་ཞེས་མཚོ་
ཊིཀ་ཏུ་སྔ་རབས་པའི་བླ་མ་རྣམས་གསུངས་པར་བཤད་དོ། །དོན་དམ་པའི་ཆོས་ཏེ།
ཞི་བ་མྱ་ངན་ལས་འདས་པའི་ཆོས་ལ་ཕུལ་ན་ནི། འདུལ་བ་བྱེ་བྲག་ཏུ་བཤད་པ་ལས།
མྱ་ངན་ལས་འདས་པ་ལ་ཕུལ་བ་ནི་མཆོད་རྟེན་གྱི་དང་འདྲ་བར་གཞག་གོ་ཞེས་
གསུངས་སོ། །སངས་རྒྱས་ཀྱིས་གསུངས་པའི་གཙུག་ལག་ལུང་གི་ཚིགས་སུ་བཅད་པ་
གཅིག་ཡན་ཆད་བློ་ལ་འཛིན་པ་ནི་ཆོས་ཀྱི་རྙེད་པ་གང་ལ་དབང་བཤད་པོའི་སྐབས་
འདིར་ལུང་ཆོས་ཀྱི་རྙེད་པ་དབང་བ་ལ་ཆོས་སྨྲ་བ་དེ་ཉིད་ཀྱི་མཐའ་ཡིན་ནོ། །གཉིས་
པ་ཤི་བའི་ཡོ་བྱད་ཀྱི་རྙེད་པ་དབང་མི་དབང་གི་བྱེ་བྲག་བསྟན་པ་ལ་གསུམ། རབ་བྱུང་
གི་དང་། ཁྱིམ་པའི་དང༌། རྟགས་ཅན་ཤི་བའི་ཡོ་བྱད་དབང་མི་དབང་བསྟན་པའོ། །
དང་པོ་ལ་གཉིས། དགེ་འདུན་གང་ལ་དབང་དང་མི་དབང་སྤྱིར་བཏང་བའི་སྐབས་དང་།
གང་ཟག་གང་ལ་དབང་དང་མི་དབང་སྤྱིར་བཏང་བའོ། །དང་པོ་ལ་བཞི་ལས། དང་པོ་
ཡུལ་གང་ལ་དབང་དང་མི་དབང་ནི། མཚན་མི་མཐུན་པ་ཤི་བའི་ཡོ་བྱད་ལ་ཅིག་ཤོས་

ཡོད་ན་མི་དབང་བ་ཉིད་དོ། །གནས་ནས་ཕྱུང་བའི་ཡང་དེ་བཞིན་ནོ། །མེད་ན་ཡང་ངོ་། །
རྒྱུ་ལས་སེམས་མ་ལོག་ནའོ། །དེའི་དེ་མནོད་པར་བྱ་བ་ཉིད་ལ་དེ་ནི་ཐ་དད་པ་ཉིད་མ་
ཡིན་ནོ། །ཐ་དད་པའི་ལ་ནི་ཐ་དད་པ་ཉིད་དོ། །རབ་ཏུ་བྱུང་བ་དང་ཚངས་པ་མཚུངས་
པར་སྤྱོད་པ་ལས་གཞན་པ་དག་དེ་མི་དབང་བ་ཉིད་ཡིན་ནོ། །ཞེས་གསུངས་ཏེ།
མཚན་མི་མཐུན་པ་དགེ་སློང་སོགས་ཤི་བའི་ཡོ་བྱད་ལ་ཅིག་ཤོས་མཚན་མཐུན་པ་
དགེ་སློང་སོགས་ཡོད་ན་མཚན་མི་མཐུན་པ་དགེ་སློང་མ་སོགས་ལ་མི་དབང་བ་ཉིད་དོ། །
དེ་བཞིན་དུ་མཚན་མི་མཐུན་པ་དགེ་སློང་མ་སོགས་ཤི་བའི་ཡོ་བྱད་ལའང་དེ་བཞིན་དུ་
སྦྱར་རོ། །གང་ན་མཚན་མཐུན་པ་མེད་པ་དེ་ན་ནི་མཚན་མི་མཐུན་པ་ཡང་དབང་ངོ་
ཞེས་ཊཱི་ཀ་ལས་སོ། །གནས་ནས་ཕྱུང་བ་ཤི་བའི་ཡོ་བྱད་ལ་ཡང་དེ་བཞིན་དུ་གནས་
ནས་མ་ཕྱུང་བ་ཡོད་ན་གནས་ཕྱུང་ལ་མི་དབང་ལ་མེད་ན་དབང་བ་ཡིན་ནོ། །གནས་
ནས་མ་ཕྱུང་བ་ཤི་བའི་ཡོ་བྱད་ལ་ནི་གནས་ནས་མ་ཕྱུང་བ་དེ་མེད་ན་ཡང་གནས་ནས་
ཕྱུང་བ་མི་དབང་ངོ༌། །དེ་ཐམས་ཅད་དུ་ངེས་སམ་ཞེ་ན། ལྟུང་བ་མ་མཐོང་བ་ལ་
སོགས་པ་རྒྱུ་གང་གིས་དེ་གནས་ནས་དབྱུང་བའི་ལས་བྱས་པའི་རྒྱུ་དེ་ལས་སེམས་མ་
ལོག་ན་གནས་ནས་མ་ཕྱུང་བ་མེད་ན་ཡང་མི་དབང་གི རྒྱུ་ལསཾ་སེམས་ལོག་ན་ནི་
གནས་ནས་མ་ཕྱུང་བ་མེད་ན་དབང་བའོ། །དགེ་སློང་གནས་ནས་མ་ཕྱུང་བ་མེད་ཅིང་
ཕྱུང་བ་དེ་རྒྱུ་ལས་སེམས་མ་ལོག་ན་དེའི་ཉེ་འཁོར་ན་དགེ་སློང་མ་སུ་ཡོད་པ་ལ་དབང་
བར་འགྲེལ་ཆུང་ལས་གསུངས་སོ། །གནས་ནས་ཕྱུང་བ་ཤི་བ་དེའི་ཡོ་བྱད་དེ་མནོད་
པར་བྱ་བ་ཉིད་ལ་གནས་ནས་ཕྱུང་བ་དེ་ནི་ཕྱོགས་ཐ་དད་པ་ཉིད་མ་ཡིན་པས་གནས་
ནས་ཕྱུང་བ་གཞན་ཡོད་ཀྱང་མ་ཕྱུང་བ་ལ་དབང་བ་ཡིན་ནོ། །ཆོས་དང་ཆོས་མིན་གྱི་
ཕྱོགས་ཐ་དད་པའི་ཤི་བའི་ཡོ་བྱད་ལ་ནི་ཕྱོགས་དེ་གཉིས་ཐ་དད་པ་ཉིད་ཡིན་པས་
ཕན་ཚུན་གཅིག་ལ་གཅིག་མི་དབང་བ་ཉིད་དོ། །རབ་ཏུ་བྱུང་བུ་དང་ཚངས་པ་
མཚུངས་པར་སྤྱོད་པ་ལས་གཞན་པ་ཉེ་དུ་ལ་སོགས་པའི་ཁྱིམ་པ་དང་། རབ་བྱུང་ཡིན་

ཡང་ཚངས་པ་མཚུངས་པར་སྤྱོད་པ་མ་ཡིན་པ་མུ་སྟེགས་པ་དག་ལ་རབ་བྱུང་ཤི་བའི་ཡོ་
བྱད་དེ་མི་དབང་བུ་ཉིད་ཡིན་ནོ། །དེ་ཡང་སྔོན་ཆད་རབ་ཏུ་བྱུང་ཚེ་ཁྱིམ་ནས་ཁྱིམ་མེད་
པར་རབ་ཏུ་བྱུང་ཞེས་པའི་དོན་ལྟར་ཁྱིམ་པ་ཉེ་དུ་སོགས་དང་འབྲེལ་ཐག་བཅད་ནས།
ན་ན་ནད་གཡོག་དང་། ཤི་ན་ཕུང་པོ་དུར་ཁྲོད་དུ་བསྐྱལ་བ་སོགས་ཐམས་ཅད་གྲོགས་
རབ་བྱུང་རྣམས་ཀྱིས་བྱེད་དགོས་ལ། དེས་ན་ཤི་བའི་ཡོ་བྱད་རྣམས་ཀྱང་རབ་བྱུང་
ལས་གཞན་ཉེ་དུ་ལ་སོགས་པའི་ཁྱིམ་པ་རྣམས་ལ་མ་བྱིན་ཡང་མི་ཆོག་པ་མེད་ལ།
དེང་སང་ནི་དེ་ལས་ལྡོག་སྟེ་གནས་པས་ཤི་བའི་ཡོ་བྱད་རྣམས་ཉེ་དུ་ལ་སོགས་པ་ལ་
གཏན་ནས་མ་བྱིན་པར་དགེ་འདུན་པ་རྣམས་ཀྱིས་བགོས་ན་ཅུང་མི་བདེ་བས། ཡུལ་
ཆོས་དང་བསྟུན་དགོས་ཏེ། མཚོ་ཊཱིཀ་ལས། འོན་ཀྱང་དེང་སང་རབ་བྱུང་ཤི་བའི་ཤུལ་
ན་ཞིང་ལ་སོགས་པ་ནོར་རྫས་མང་པོ་ཡོད་པ་ལས། དེའི་སྤུན་ཟླ་ལ་སོགས་པ་ལ་
གཏན་ནས་མ་བྱིན་པར་ཐམས་ཅད་དགེ་འདུན་གྱིས་བརླབས་ན་ཧ་ཅང་ཐལ་ཆེས་པར་
འགྱུར་བས། འདིར་ནི་འདུལ་བ་ཡུལ་ཆོས་དང་བསྟུན་དགོས། ཞེས་གསུངས་པ་ལྟར་
རོ། །གཉིས་པ་དུས་གང་གི་ཚེ་དབང་དང་མི་དབང་ནི། གསོལ་བའམ་དང་པོ་དང་ཐ་
མས་བྱིན་གྱིས་བརླབས་ཟིན་པ་ན་འོངས་པ་ནི་མི་དབང་ངོ་། །དེ་ལས་འགའ་ཞིག་དགེ་
འདུན་གྱི་རྒན་པ་དང་གསར་བུ་གཉིས་ལ་བྱིན་པ་ནི་དེ་ཞེས་བྱའོ། །ཞེས་གསུངས་ཏེ།
ཤི་བའི་ཡོ་བྱད་གསོལ་བ་འབའ་ཞིག་པའི་ལས་ཀྱིས་བྱིན་གྱིས་བརླབས་ཟིན་པའམ་
དང་པོ་དང་ཐ་མས་བྱིན་གྱིས་བརླབས་ཟིན་པ་ན་རབ་བྱུང་ཚངས་པ་མཚུངས་པར་
སྤྱོད་པ་འོངས་པ་ནི་སྐལ་བ་མི་དབང་ངོ་། །ཐམས་ཅད་དུ་ངེས་སམ་ཞེ་ན། འགྲེལ་
ཆུང་ལས། དགེ་འདུན་གྱི་ལས་ཤིག་ལ་སོང་ན་བརྟག་པ་མ་བསླེབས་ཀྱང་དབང་ངོ༌
ཞེས་བྱིན་གྱིས་བརླབས་ཟིན་ཀྱང་དེ་ལ་དབང་བར་གསུངས་སོ། །ཊི་ཀ་ལས། བྱིན་
གྱིས་རློབ་པ་དེ་གཉིས་མ་ཟིན་པའི་སྐབས་སུ་འོངས་པ་ནི་དབང་ངོ༌། །དང་པོར་ཤི་
བའི་བསོད་ནམས་སུ་ཡོན་བཤད་པ་བྱས་ནས་ཕྱིས་བྱིན་གྱིས་བརླབ་པར་བྱའོ། །གལ་

ཏེ་ཡོན་བཤད་མ་བྱས་པར་བྱིན་གྱིས་བརླབ་པ་དེ་གཉིས་བྱེད་ན་ནི། བྱིན་གྱིས་
བརླབས་པ་དེས་ཕྱིས་འོངས་པ་དག་སྐལ་བ་མི་དབང་བ་ཉིད་དུ་ཡང་མི་འགྱུར་ལ་བྱིན་
གྱིས་བརླབས་པ་དེ་ཡང་མི་ཆགས་སོ། །ཡོན་བཤད་པའི་འོག་ཏུ་བྱིན་གྱིས་རློབ་ན་ནི་
བྱིན་གྱིས་བརླབས་པ་དེ་ཡང་ཆགས་ལ་ཕྱིས་འོངས་པ་དག་ཀྱང་སྐལ་བ་མི་དབང་བ་
ཉིད་དུ་འགྱུར་རོ། །ཞེས་གསུངས་སོ། །དེ་ཡང་ཤི་བའི་ཡོ་བྱད་གསོལ་བ་འབའ་ཞིག་
པའི་ལས་ཀྱིས་བྱིན་གྱིས་བརླབ་པ་ལ་མཚམས་དེར་ཡོད་ཀྱི་དགེ་འདུན་ཐམས་ཅད་
ལུས་སམ་འདུན་པས་འདུ་དགོས་པ་ལ་གལ་ཏེ་དེ་མ་གྲུབ་ན་དང་པོ་དང་ཐ་མས་བྱིན་
གྱིས་བརླབ་དགོས་ཏེ། ལུང་གཞི་ལས། ཚེ་དང་ལྡན་པ་ཉེ་བ་འཁོར་གྱིས་སངས་རྒྱས་
བཅོམ་ལྡན་འདས་ལ་ཞུས་པ། བཙུན་པ་གང་ན་དགེ་འདུན་མི་མཐུན་པས་གསོལ་བ་
བགྱིད་པ་མ་མཆིས་པ་དེར་གུམ་པའི་ཡོ་བྱད་བགོ་བར་བགྱིའམ། བགོ་བར་མི་བགྱི་
ལགས། ཉེ་བ་འཁོར་ཐོག་མ་དང་ཐ་མ་བྱས་ནས་བགོ་བར་བྱའོ། །ཞེས་གསུངས་པའི་
ཕྱིར་རོ། །འོ་ན་དང་པོ་དང་ཐ་མས་བྱིན་གྱིས་བརླབ་པ་དེ་ཇི་ལྟ་བུ་ཞེ་ན། ཤི་བའི་ཡོ་
བྱད་དེ་ལས་དངོས་པོ་འགའ་ཞིག་དགེ་འདུན་གྱི་རྒན་པ་གྲལ་གྱི་གཙོ་བོ་དང་གྲལ་གྱི་
ཐ་མ་ན་འདུག་པའི་གསར་བུ་སྟེ་གྲལ་གྱི་ཐོག་མཐའ་གཉིས་ལ་དངོས་པོ་སྣ་རེ་བྱིན་པ་
ནི་དང་པོ་དང་ཐ་མས་བྱིན་གྱིས་བརླབ་པ་དེ་ཞེས་བྱའོ། །དེང་དུས་ཀྱི་ཁ་ཅིག་གི་
འདུལ་འགྲེལ་ལས། ཐོག་མར་རབ་བྱུང་ཤི་བའི་ཡོ་བྱད་རྣམས་བྱིན་གྱིས་བརླབ་
དགོས་ལ། བྱིན་གྱིས་བརླབས་ཞེས་པའང་ཆོ་གའི་དོན་མིན་པར་འདི་དང་འདི་འདུག་
གོ་ཞེས་ཐོ་ཡིག་འབྲི་རྒྱུ་དེ་ཡིན་ནོ་ཞེས་པ་ནི་རང་བཟོས་ཀྱི་གཏམ་མོ། །གསུམ་པ་
མཚམས་གང་ན་གནས་པ་ལ་དབང་དང་མི་དབང་བ་ནི། གང་ན་བྱིན་གྱིས་བརླབ་པར་
བྱ་བ་འདུག་པ་དེའི་མཚམས་སུ་གཏོགས་པ་རྣམས་བྱིན་གྱིས་རློབ་པར་བྱེད་པ་ཡིན་ནོ། །
འདི་ལ་ཤི་བའི་གནས་ཉིད་ནི་རྒྱུ་མ་ཡིན་ནོ། །མཚམས་ཀྱི་བར་ན་འདུག་པ་ལ་ལུས་
སམ་གཞན་གྱིས་རེག་པས་ཅི་ཙམ་ནོན་པ་དེར་གཏོགས་པ་རྣམས་སོ། །གང་ན་ནོར་

དང་འདྲ་བ་དེ་འདུག་པ་དེའི་ཁོངས་སུ་ཡོ་བྱད་གཏོགས་པ་ཉིད་ཡིན་ནོ། །ནོར་དང་འདྲ་
བས་གཞན་ན་འདུག་པ་བྱིན་གྱིས་བརླབ་པར་བྱའོ། །བསྐུར་བ་བསྐུར་བར་བྱ་བས་མ་
སྤངས་པ་ནི་དེའི་ཉིད་ཡིན་ནོ། །སྤངས་པ་ནི་སྐུར་བར་བྱེད་པ་ཉིད་ཀྱིའོ། །དེས་སྤངས་
ན་ཡང་ངོ་། །ཞེས་གསུངས་ཏེ། གནས་གང་ན་བྱིན་གྱིས་བརླབ་པར་བྱ་བ་འདུག་པ་
ཉིད་ཀྱི་གནས་དེའི་མཚམས་སུ་གཏོགས་པ་རབ་ཏུ་བྱུང་བ་རྣམས་ནི་དངོས་པོ་དེ་བྱིན་
གྱིས་རློབ་པར་བྱེད་པ་ཡིན་ནོ། །དེའི་མཚམས་སུ་མ་གཏོགས་པ་རྣམས་ནི་མ་ཡིན་ནོ་
ཞེས་ཤུགས་ཀྱིས་བསྟན་ཏོ། །མཚམས་ཐ་དད་པའི་གཙུག་ལག་ཁང་གཉིས་ཀྱི་གཅིག་
གི་ནང་དུ་དགེ་སློང་ཤི་ལ། དེ་ཤི་བའི་ཡོ་བྱད་རྣམས་གཅིག་གི་ནང་ན་འདུག་ན་གང་
གིས་བྱིན་གྱིས་བརླབ་པར་བྱ་ཞེ་ན། ཤི་བའི་ཡོ་བྱད་བྱིན་གྱིས་བརླབ་པ་འདི་ལ་ཤི་
བའི་གནས་ཉིད་ནི་བྱིན་གྱིས་བརླབ་ཏུ་རུང་བའི་རྒྱུ་མ་ཡིན་ནོ། །དེས་ན་གང་ན་ནོར་
རྫས་དེ་འདུག་པའི་མཚམས་དེར་གཏོགས་པ་རྣམས་ཀྱིས་བྱིན་གྱིས་བརླབ་པར་བྱའོ། །
འོན་ཀྱང་དགེ་སློང་ཕ་ཤི་བའི་ཡོ་བྱད་མཚམས་གཞན་གྱི་དགེ་སློང་མའི་དྲུང་དུ་བཅོལ་
ནས་ཡོད་པ་ལྟ་བུ་མཚན་མི་མཐུན་པའི་ལག་ཏུ་ཡོད་ན་མཚན་མི་མཐུན་པ་ལ་མི་དབང་
བས་མཚན་མཐུན་པ་རྣམས་ཀྱིས་བླངས་ནས་བགོ་བར་གཞུང་དམ་པར་གསུངས་སོ། །
འོ་ན་མཚམས་གཉིས་སོགས་ཀྱི་བར་ན་ཤི་བའི་ཡོ་བྱད་འདུག་པ་ལ་སུས་བྱིན་གྱིས་
བརླབ་ཅེ་ན། མཚམས་ཀྱི་བར་ན་བྱིན་གྱིས་བརླབ་པར་བྱ་བ་ཤི་བའི་ཡོ་བྱད་འདུག་པ་
དེ་ལུ་རབ་བྱུང་ཤི་བ་དེའི་ལུས་སམ་ལུས་དང་འབྲེལ་བའི་ཁྲི་དང་ཁྲིའུ་ལ་སོགས་པ་
གཞན་གྱིས་རེག་པའི་ཤི་བའི་ཡོད་བྱད་གང་ཡིན་པས་མཚམས་གཉིས་ལ་སོགས་པ་
མཚམས་ཅི་ཙམ་ནོན་པ་དེར་གཏོགས་པ་རྣམས་བྱིན་གྱིས་རློབ་པར་བྱེད་པ་ཡིན་ནོ་
ཞེས་སྔ་མར་སྦྱར་དགོས་སོ། །ཤི་བའི་ནོར་རྫས་དེ་མཚམས་གང་དུ་ཡོད་ན་མཚམས་
དེར་གཏོགས་པའི་དགེ་འདུན་པ་རྣམས་ཀྱིས་བྱིན་གྱིས་བརླབ་པར་གསུངས་པ་གཅིག་
ཏུ་ངེས་སམ་ཞེ་ན། གཙུག་ལག་ཁང་ལྟ་བུའི་མཚམས་ཀྱི་ནང་གང་ན་ཤི་བའི་ཡོ་བྱད་

ཀྱི་ནོར་རྫས་རྣམས་སྔར་ནས་གང་ལ་བཅོལ་བར་བྱས་པའི་ཁྱིམ་པའམ་རབ་ཏུ་བྱུང་བ་
འདུག་པ་དེ་ལ་ནོར་དང་འདྲ་བ་ཞེས་བྱ་སྟེ། དེ་ཉིད་འདུག་པ་ཉིད་ཀྱི་མཚམས་དེའི་
ཁོངས་སུ་ཤི་བའི་ཡོ་བྱད་ཐོག་རིང་པོ་མཚམས་ཐ་དད་གཞན་ན་འདུག་པ་ཡང་
གཏོགས་པ་ཉིད་ཡིན་ནོ། །དེས་ན་མཚམས་གང་ན་ནོར་དང་འདྲ་བ་དེ་འདུག་པའི་
མཚམས་དེའི་ཁོངས་སུ་གཏོགས་པའི་དགེ་འདུན་གྱིས་མཚམས་དེ་ཉིད་ཀྱི་ནང་དུ་ནོར་
དང་འདྲ་བ་དེ་བྱིན་གྱིས་བརླབས་ན་ཡོ་བྱད་མཚམས་གཞན་ན་འདུག་པ་ཡང་བྱིན་
གྱིས་བརླབ་པར་འགྱུར་བར་ཊཱི་ཀ་ལས་གསུངས་པ་དང༌། དེ་བཞིན་དུ་སུམ་བརྒྱ་པར།
གནས་གཞན་དག་ན་གོས་རྣམས་ཡོད་གྱུར་ཀྱང་། །རྫས་དང་འདྲ་བ་དེ་བཞིན་བྱིན་
གྱིས་བརླབ། །གང་ལ་དེ་ཡི་རྫས་རྣམས་གཏམས་གྱུར་པའི། །མི་དེ་རྫས་དང་འདྲ་ཞེས་
བྱ་བ་ཡིན། །ཞེས་སོ། །དེའི་ཕྱིར་ནོར་དང་འདྲ་བས་ཏེ་ནོར་དང་འདྲ་བའི་གང་ཟག་
མཚམས་དེ་ཉིད་ཀྱི་ནང་ན་འདུག་པས་དེ་ལ་བཅོལ་ཏེ་བཞག་པའི་ཤི་བའི་ཡོ་བྱད་ཐག་
རིང་པོ་མཚམས་ཐ་དད་གཞུན་ན་འདུག་པ་གསོལ་བ་འབའ་ཞིག་པའི་ལས་ཀྱིས་བྱིན་
གྱིས་བརླབ་པར་བྱའོ། །དེ་ཡང་ལུང་གཞི་ལས། དགེ་འདུན་བཙུན་པ་རྣམས་གསན་དུ་
གསོལ། གནས་འདིར་དགེ་སློང་ཁྲུམས་སྟོད་གུམ་ན་དེའི་ལྷུང་བཟེད་དང་ཆོས་གོས།
གོས་ཀྱི་རིན་དང་བཅས་པ་ཀུན་དགའ་བོའི་སུག་པ་ན་(ལག་ན་ཞེས་པའི་བརྡ་རྙིང་}མཆིས་ཀྱིས་
གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་
ཅིག་དང༌། འདི་ལྟར་དགེ་འདུན་གྱིས་དགེ་སློང་ཁྲུམས་སྟོད་གུམ་པའི་ཡོ་བྱད་ལྷུང་
བཟེད་དང་ཆོས་གོས་དང༌། གོས་ཀྱི་རིན་དང་བཅས་པའི་དངོས་པོའི་སྐྱིན་པར་དགེ་
སློང་ཀུན་དགའ་བོ་བྱིན་གྱིས་བརླབ་པར་བྱའོ། །འདི་ནི་གསོལ་བའོ། །ཞེས་བཅོལ་
ཡུལ་གྱི་གང་ཟག་དེ་བྱིན་གྱིས་བརླབ་པར་གསུངས་སོ། །རབ་ཏུ་བྱུང་བ་གང་གིས་རབ་
ཏུ་བྱུང་བ་གང་ལ་ཆོས་གོས་ལ་སོགས་པའི་དངོས་པོ་གང་ཡང་རུང་བ་བསྐུར་བ་ན་གང་
ལ་བསྐུར་བར་བྱ་བས་མ་སྤངས་པ་ནི་བསྐུར་བར་བྱ་བའི་ཡུལ་དེའི་རྫས་ཉིད་ཡིན་

པས་བར་སྐབས་སུ་དེ་གཉིས་ཤི་ན་དངོས་པོ་དེ་བསྐུར་བར་བྱ་བའི་ཤི་བའི་ཡོ་བྱད་
ཡིན་ནོ། །གང་ལ་བསྐུར་བར་བྱ་བའི་ཡུལ་གྱི་གང་ཟག་དེས་རྫས་འདི་ང་མི་དགོས་
ཞེས་སྤངས་པ་ནི་སྐུར་བར་བྱེད་པ་ཉིད་ཀྱི་རྫས་ཡིན་པས་བར་སྐབས་དེར་གཉིས་ཀ་
ཤི་ན་དངོས་པོ་དེ་སྐུར་བྱེད་ཀྱི་ཤི་བའི་ཡོ་བྱེད་དུ་འགྱུར་བའོ། །སྐུར་བར་བྱེད་པ་དེས་
བདག་གིས་སྔར་སྤངས་ཟིན་ལ་ད་ཡང་ཕྱིར་མི་ལེན་ཞེས་སྤངས་ནུ་ཡང་སྐུར་བར་བྱེད་
པ་ཉིད་ཀྱི་རྫས་ཡིན་པས་དེ་ལ་དབང་ངོ༌། །སྐབས་དེར་གཉིས་ཀ་ཤི་བར་གྱུར་ན་
དངོས་པོ་དེ་སྐུར་བར་བྱེད་པ་ཉིད་ཀྱི་ཤི་བའི་ཡོ་བྱད་དུ་འགྱུར་རོ། །བཞི་པ་ཆོ་ག་གང་
བྱེད་པ་དབང་དང་མི་དབང་ནི། ཕྱི་རོལ་ཏུ་ཡང་མཚམས་ཀྱི་ནང་དུ་འདུ་ཤེས་པ་དག་
འབའ་ཞིག་གིས་བྱིན་གྱིས་རློབ་པ་མི་ཆགས་སོ། །དབྱུང་བ་དང་རིམ་གྲོ་དང་ཆོས་མཉན་
པ་དང་ཡོན་བཤད་མ་བྱས་པར་བྱིན་གྱིས་བརླབ་པར་མི་བྱའོ། །ཞེས་གསུངས་ཏེ། ཤི་
བའི་ཡོ་བྱད་བྱིན་གྱིས་རློབ་ན་མཚམས་དེ་ན་ཡོད་པའི་དགེ་སློང་ཐམས་ཅད་ཀྱིས་བྱིན་
གྱིས་རློབ་དགོས་པ་ལས་དགེ་སློང་འགའ་ཞིག་གིས་བྱིན་གྱིས་རློབ་པར་དབང་བའི་
དགེ་སློང་ཀུན་མ་བསྡུས་ཤིང་འདུན་པ་མ་བླངས་པར་ལོགས་སུ་མཚམས་ཀྱི་ནང་དུ་
མཚམས་ཀྱི་ནང་དེར་འདུ་ཤེས་སམ་ཡིད་གཉིས་ཟ་བས་བྱིན་གྱིས་རློབ་ན་བྱིན་གྱིས་
རློབ་པ་མི་ཆགས་ཤིང་མཚམས་ཀྱི་ཕྱི་རོལ་ཏུ་ཡང་མཚམས་ཀྱི་ནང་དུ་འདུ་ཤེས་
པའམ་ཡིད་གཉིས་ཟ་བ་དགུ་འབའ་ཞིགཾ་གིས་བྱིན་གྱིས་རློབ་པ་མི་ཆགས་སོ། །ཁྲི་ཀ་
ལས། མི་ཆགས་པ་མི་བྱའོ་ཞེས་སྤྱིར་བསྟན་པ་དེས་འདི་ལ་ཉེས་བྱས་སུ་ཤེས་པར་བྱའོ། །
ཞེས་དང༌། ཕྱི་རོལ་ཏུ་མཚམས་ཀྱི་ནང་དུ་འདུ་ཤེས་པའམ། ཡིད་གཉིས་ཟ་བས་རྐུ་
སེམས་ཀྱིས་བྱིན་གྱིས་རློབ་པར་བྱེད་ན་རྐུ་སེམས་དེ་ལ་ཉེས་པ་སྦོམ་པོར་འགྱུར་རོ། །
མཚམས་ཀྱི་ནང་དུ་རྐུ་སེམས་ཀྱིས་བྱིན་གྱིས་རློབ་པར་བྱེད་ན་བརྐུས་པའི་མདུན་རོལ་
ཏུ་དེ་ལ་ཡང་ཉེས་པ་སྦོམ་པོར་འགྱུར་རོ། །བརྐུས་པ་ཉིད་ན་ནི་དངོས་པོ་ལས་རྣམ་པར་
གཞག་གོ །ཞེས་སོ། །མཚམས་དེར་ཤི་ན་དེའི་རོ་དབྱུང་བ་དང་མེ་ཏོག་དང་བ་དན་ལ་

སོགས་པས་ཤི་བ་དེའི་ལུས་ལ་མཆོད་པ་སོགས་ཀྱི་རིམ་གྲོ་དང་རྒྱུད་ཆགས་གསུམ་
པའི་ཆོས་བསྒྲག་ཅིང་མཉན་པ་དང་ཡོན་བཤད་པ་སྟེ་ཡོན་བསྔོ་བ་མ་བྱས་པར་ཤི་
བའི་ཡོ་བྱད་བྱིན་གྱིས་བརླབ་པར་མི་བྱའོ། །གཉིས་པ་ལ་བཞི་ལས། དང་པོ་ཁྱིམ་དུ་
བཞག་པ་ཁྱིམ་པས་གང་ལ་བྱིན་པ་སོགས་ལ་དབང་བ་ནི། ལྷུང་བཟེད་དང་ཆོས་གོས་
ཁྱིམ་གཞན་ན་འདུག་པ་ཉིད་ནི་ཁྱིམ་བདག་གིས་གང་ལ་བྱིན་པ་དེ་དབང་བ་ཉིད་ཡིན་
ནོ། །གལ་ཏེ་དབང་ཞིང་དེས་ཕོངས་པ་ཡིན་ནའོ། །སྦྱིན་པར་མི་བྱེད་ན་བསླངས་པ་
དང་ལྡན་པའོ། །མཐར་གྱིས་ན་དང་པོའོ། །མེད་པ་ཉིད་ཡིན་ཞིང་མ་བསྔོས་པར་བོར་
ན་སོང་བ་དང་ལྡན་པའོ། །དེ་ནི་མཐར་གྱིས་དང་འདྲའོ། །ཞེས་གསུངས་ཏེ། རབ་བྱུང་
ཤི་བའི་ཡོ་བྱད་ལྷུང་བཟེད་དང་ཆོས་གོས་ལ་སོགས་པ་ཁྱིམ་གཞུན་ནུ་འདུག་པ་ཉིད་
ནི་ཁྱིམ་བདག་གིས་རབ་ཏུ་བྱུང་བ་གང་ལ་བྱིན་པ་དེ་དབང་བ་ཉིད་ཡིན་ནོ། །ཐམས་
ཅད་དུའམ་ཞེ་ན། གལ་ཏེ་ཆོས་འདི་པའི་རབ་བྱུང་སྡོམ་པ་གསོ་རུང་ཡན་ཆད་དང་ལྡན་
པ་མཚན་དང་ལྟ་བ་མཐུན་ཞིང་གནས་ནས་མ་ཕྱུང་བའི་རྒྱུ་མཚན་གྱིས་རྫས་དེ་དབང་
ཞིང་ལྷུང་བཟེད་ལ་སོགས་པའི་དངོས་པོ་དེས་ཕོངས་པ་ཉིད་ཡིན་ན་ཁྱིམ་བདག་དེས་
གང་ལ་བྱིན་པ་དེ་དབང་བའོ། །དེ་དག་གི་མི་མཐུན་ཕྱོགས་ཁྱིམ་པ་དང༌། རབ་བྱུང་
ཡིན་ཡང་མུ་སྟེགས་པ་དང༌། འདི་པ་ཡིན་ཡང་སྡོམ་པ་གསོ་མི་རུང་བ་དང༌། མཚན་
དང་ལྟ་བ་མི་མཐུན་པ་དང༌། གནས་ནས་ཕྱུང་བ་དང་། དེས་ཕོངས་པ་མ་ཡིན་པ་ལ་
ཁྱིམ་བདག་གིས་བྱིན་ན་ཡང་མི་དབང་ངོ་ཞེས་ཤུགས་ཀྱིས་བསྟན་ཏོ། །སྦྱིན་བདག་
གིས་རང་དགར་སྦྱིན་པར་མི་བྱེད་ན་དེ་དབང་ཞིང་དེས་ཕོངས་པའི་རབ་བྱུང་གང་གིས་
བསླངས་པ་དང་ལྡན་པ་དེ་ལ་དབང་བ་ཉིད་ཡིན་པའོ། །མཐར་གྱིས་སློང་ན་དང་པོ་
གང་གིས་བསླངས་པ་དེ་ལ་དབང་བའོ། །ཅིག་ཆར་བསླངས་ན་སྤྱིར་དབང་ངོ་ཞེས་ཊཱི་
ཀ་ལས་སོ། །ཁྱིམ་གཞན་དུ་འདུག་པའི་རྫས་དེ་ལ་ལེན་པ་མེད་པ་ཉིད་ཡིན་ཞིང་ཞེས་
པ་ནི་མཚོན་པ་སྟེ་ལེན་པ་ཡོད་ཀྱང་རུང་སྦྱིན་བདག་གིས་འདི་ལ་སྦྱིན་ཞེས་བྱེ་བྲག་ཏུ་

མ་བསྔོས་པར་རྫས་དེ་སུས་ཁྱེར་ན་ཁྱེར་ཅིག་སྙམ་དུ་བོར་བར་གྱུར་ན་རྫས་བོར་བ་ལེན་
དུ་སོང་བུ་དང་ལྡན་པ་ལ་དབང་བ་ཉིད་ཡིན་པའོ། །རྫས་བོར་བ་དེ་དགེ་སློང་མང་པོ་
དག་གིས་སྔ་ཕྱིར་ལེན་དུ་སོང་བ་དེ་ནི་གོང་དུ་མཐར་གྱིས་སློང་བ་དང་འདྲ་བར་དང་
པོར་སོང་བ་དེ་དབང་བའོ། །ཅིག་ཆར་དུ་ལེན་དུ་སོང་ན་མཉམ་པར་དབང་ངོ༌། །
གཉིས་པ་བུ་ལོན་ཅི་ཙམ་གཞལ་དགོས་པ་བུ་ལོན་པ་ལ་དབང་བ་ནི། བུ་ལོན་པ་བྱུང་ན་
དེ་ལ་གཞལ་བར་བྱ་བའི་ཚད་ཀྱི་ཤི་བའི་ཡོ་བྱད་དེ་དབངབ་ཉིད་ཡིན་ནོ། །བགོས་ན་
ཡང་ངོ་། །དེ་དང་ལྷན་ཅིག་རྣམ་པར་བཞག་པ་དེ་ལ་སྦྱིན་པར་བྱ་བ་ཉིད་དམ་བླང་བར་
བྱ་བ་ཉིད་གང་ཡིན་པ་སྟེ་དེ་ཉིད་མ་ཡིན་ནོ། །དེས་ཚངས་པ་མཚུངས་པར་སྤྱོད་པ་རྣམས་
ལ་བུ་ལོན་ཆགས་པ་ཉིད་དུ་མི་འགྱུར་རོ། །ལག་གི་བླས་དཀོན་མཆོག་གི་བླངས་པ་
ཉིད་ཡིན་ན་དེའི་ཇི་སྙེད་པ་དེ་སྙེད་མཉམ་པར་བསབ་བོ། །ཞེས་གསུངས་ཏེ། ཤི་བའི་
འོག་ཏུ་བུ་ལོན་པ་བྱུང་ན་དེ་ལུ་གཞུལ་བར་བྱ་བའི་ཚད་ཀྱི་ཤི་བའི་ཡོ་བྱད་ནི་བུ་ལོན་
པ་དེ་ལ་དབང་བ་ཉིད་ཡིན་ནོ། །བུ་ལོན་པ་ལ་བྱིན་པའི་ལྷག་མ་བགོ་བར་བྱའོ། །ཤི་བའི་
ཡོ་བྱད་བགོས་ཟིན་ནས་བུ་ལོན་པ་བྱུང་ན་ཡང་ངོ་སྟེ་གཞལ་བར་བྱ་བའི་ཚད་བུ་ལོན་
པ་ལ་དབང་བས་བགོས་པ་ཀུན་སླར་བསྡུས་ཏེ་བུ་ལོན་ཅི་ཆགས་པ་སྦྱིན་ནོ། །དགེ་
སློང་ཤི་བ་དེ་དང་བུ་ལོན་པ་གཉིས་ལྷན་ཅིག་དངོས་པོ་འཇལ་ལེན་གྱི་ཚད་རྣམ་པར་
བཞག་པར་བྱས་པ་ཡོད་ཅིང་བུ་ལོན་དེད་པ་དེ་ལ་སྔར་སྦྱིན་པར་བྱ་བ་ཉིད་དུ་ཆད་
བྱས་པ་ཉིད་དམ་བླང་བར་བྱ་བ་ཉིད་དུ་ཆད་བྱས་པ་གང་ཡིན་པ་རིམ་བཞིན་སྦྱིན་པར་
བྱ་ཞིང་བླང་བར་བྱ་བ་སྟེ་དེ་ལས་གཞན་སྔར་གྱི་དངོས་པོ་དེ་ཉིད་སྦྱིན་པ་དང་བླང་བ་
ནི་མ་ཡིན་ནོ། །དཔེར་ན་ཤི་བས་ཚོང་པ་ལ་རས་ཡུག་བླངས་ཏེ་རིན་སྦྱིན་པར་ཆད་ན་
རིན་སྦྱིན་པར་བྱ་བ་ལས་རས་ཡུག་སྦྱིན་པར་མི་བྱ་བ་དང༌། ཐ་ག་པ་ལ་རས་ཡུག་
འཐག་པའི་ཕྱིར་རྒྱུ་སྤུན་གཏད་ན་རས་ཡུག་བླང་བར་བྱ་བ་ལས་རྒྱུ་སྤུན་བླང་བར་བྱ་བ་
མིན་པ་ལྟ་བུ་ཞེས་ཊཱི་ཀ་ལས་བྱེ་བྲག་གིས་མཚོན་ནས་གསུངས་སོ། །གལ་ཏེ་ནོར་ཞིག་

བླངས་ཏེ་རིན་སྦྱིན་པར་ཆད་ཀྱང་རིན་གཏན་ནས་སྦྱིན་དུ་མེད་ན་ནོར་དངོས་སླར་སྦྱིན་
པར་འགྲེལ་ཆུང་ལས་གསུངས་སོ། །དགེ་སློང་བུ་ལོན་ཅན་ཤི་བའི་ཡོ་བྱད་ཀྱིས་བུ་
ལོན་མ་སོད་ཀྱང་ཤི་བ་ལ་བུ་ལོན་ཆགས་པ་དེས་གྲོགས་ཚངས་པ་མཚུངས་པར་སྤྱོད་
པ་རྣམས་ལུ་བུ་ལོན་ཆགས་པ་ཉིད་དུ་མི་འགྱུར་རོ། །དེས་ན་གྲོགས་ཚངས་པ་
མཚུངས་པར་སྤྱོད་པ་དག་གིས་རང་གི་ལྷུང་བཟེད་དང་ཆོས་གོས་ཀྱིས་ཤི་བ་དེའི་བུ་
ལོན་གཞལ་བར་མི་བྱའོ་ཞེས་བྱ་བའི་ཐ་ཚིག་གོ་ཞེས་ཊཱི་ཀ་ལས་སོ། །གང་ཟག་ལག་
གི་བླས་རང་གི་དོན་དུ་དཀོན་མཆོག་གསུམ་པོ་དག་གི་དཀོར་བླངས་ཤིང་ཁྱེར་བར་
གྱུར་པ་ཉིད་ཡིན་ན་དེ་ཤི་ན་དཀོན་མཆོག་དེའི་དཀོར་ཇི་སྙེདུ་བླངས་པ་དེ་སྙེད་ལག་
གི་བླ་དེའི་ཤི་བའི་ཡོ་བྱད་ལས་ཆ་མཉམ་པར་བྱས་ཏེ། དཀོན་མཆོག་ལ་དབུལ་ཞིང་
བསབ་བོ། །ཊཱི་ཀ་ལས། ལག་གི་བླ་ཞེས་སྨོས་པ་ནི་དཔེ་ཙམ་དུ་ཟད་དེ་འདི་ལྟར་
གཞན་དག་གིས་བརྐུས་ན་དེ་དག་ལ་ཡང་དེ་བཞིན་བྱར་རུང་ངོ༌། །ཞེས་གསུངས་སོ། །
གསུམ་པ་ཡོ་བྱད་དྲུག་ནད་གཡོག་ལ་དབང་བ་ནི། ནད་གཡོག་དང་བཅས་པ་ཉིད་ཡིན་
ན་ཡོ་བྱད་དྲུག་པོ་དེ་དབང་བ་ཉིད་ཡིན་པས་བྱིན་གྱིས་བརླབ་པར་མི་བྱ་བ་ཉིད་དོ། །དེ་ནི་
རབ་དང་འབྲིང་དང་ཐ་མ་དང་བཅས་པ་ལས་སོ། །དུ་མ་ཉིད་ཡིན་ན་དེ་ཐུན་མོང་ངོ་། །
དེའི་དོན་དུ་སོང་བ་ཉིད་ཡིན་ལ་ནད་པ་ཤི་ན་སྦྱིན་པར་བྱ་བ་ཉིད་དོ། །རྫས་དེ་མི་
དབང་བ་ཉིད་ལ་ནི་མི་སྦྱིན་ནོ། །གཞན་དུ་གནས་པར་ཁས་བླངས་པ་ལ་མི་སྦྱིན་པར་
མི་བྱའོ། །འདི་ལ་བསྙེན་པར་མ་རྫོགས་པ་ནི་ཐམས་ཅད་དབང་བ་ཉིད་དོ། །ཞེས་
གསུངས་ཏེ། ཤི་བ་དེ་སྔར་ནད་གཡོག་དང་བཅས་པ་ཉིད་ཡིན་ན་ཤི་བ་དེའི་ཡོ་བྱད་
ཆོས་གོས་གསུམ་དང་གདིང་བ་དང་ལྷུང་བཟེད་དང་ཆུ་ཚགས་དང་དྲུག་པོ་ཤི་བའི་ནོར་
བགོ་བའི་སྐལ་བར་མ་གཏོགས་པར་ནད་གཡོག་དེ་དབང་བ་ཉིད་ཡིན་པས་དགེ་སློང་
གཞན་རྣམས་ཀྱིས་བྱིན་གྱིས་བརླབ་པར་མི་བྱ་བ་ཉིད་དོ། །དགེ་སློང་ཤི་བ་དེ་ལ་ཡོ་
བྱད་མང་ཞིག་ཡོད་ན་ནད་གཡོག་ལ་ཡོ་བྱད་དྲུག་སྦྱིན་པ་དེ་ནི་ཡོ་བྱད་ཁ་ཅིག་ནི་རབ་

དང་ཡོ་བྱད་ཁ་ཅིག་ནི་འབྲིང་དང་ཡོ་བྱད་ཁ་ཅིག་ནི་ཐུ་མུ་དང་བཅུས་པ་ལས་སྦྱིན་
པར་བྱ་དགོས་སོ། །ཐམས་ཅད་བར་མ་རྣམས་ལས་སྦྱིན་ན་ཡང་ཆོག་པ་འདྲ་སྟེ།
སྐབས་འདིར་ལུང་གཞི་ལས། བར་མ་རྣམས་ལས་སྦྱིན་པར་བྱའོ། །ཞེས་གསུངས་སོ། །
ནད་གཡོག་དུ་མ་ཡོད་པ་ཉིད་ཡིན་ན་ཡོ་བྱད་དྲུག་པོ་དེ་ནད་གཡོག་དེ་དག་གི་ཐུན་
མོང་ངོ༌། །ནད་པ་དེའི་དོན་དུ་ནད་གཡོག་ཡུལ་གཞན་དུ་སོང་བ་ཉིད་ཡིན་ལ་ཕྱི་ནས་
ནད་པ་ཤི་བར་གྱུར་ན་ནད་གཡོག་ཡུལ་གཞན་དུ་སོང་བ་དེ་ལ་ཡང་ཡོ་བྱད་དྲུག་པོ་
སྦྱིན་པར་བྱ་བ་ཉིད་དོ། །ནད་གཡོག་བདག་ཉིད་ཀྱི་བྱ་བས་སོང་ན་སྦྱིན་པར་བྱ་བ་མ་
ཡིན་པར་འདིའི་ཤུགས་ཀྱིས་བསྟན་ཅིང་ལུང་ཞུ་བ་ལས་དངོས་སུ་གསུངས་སོ། །ནད་
གཡོག་ཁྱིམ་པ་དང་། མུ་སྟེགས་པ་དང་། འདི་པ་ཡིན་ཡང་སྡོམ་པ་གསོ་མི་རུང་བ་དང་།
གནས་ནས་ཕྱུང་བ་དང༌། ལྟ་བ་མི་མཐུན་པ་དང་། མཚན་མཐུན་པ་ཡོད་བཞིན་མཚན་
མི་མཐུན་པ་སྟེ། དེ་དག་ལ་ཤི་བའི་རྫས་དེ་མི་དབང་བ་ཉིད་ཡིན་པས་དེ་རྣམས་ལ་ནི་
ཡོ་བྱད་དྲུག་སོགས་ཤི་བའི་རྫས་མི་སྦྱིན་ནོ། །མཚན་མཐུན་པ་མེད་པས་མཚན་མི་
མཐུན་པས་ནད་གཡོག་བྱས་ན་ནི་དེ་ལ་སྦྱིན་པར་བྱ་སྟེ། རང་འགྲེལ་ལས། གང་ན་
མཚན་མི་མཐུན་པ་དག་འབའ་ཞིག་ཡོད་ལ་མཚན་མཐུན་པ་དག་མེད་པ་དེར་མཚན་
མི་མཐུན་པ་དག་ལ་ཡང་སྦྱིན་པར་བྱ་བ་ཉིད་ཡིན་པར་ཤེས་པར་བྱའོ། །དེ་ལ་མཚན་
མི་མཐུན་པ་དག་ལ་འོས་པ་ཉིད་ཀྱི་ཕྱིར་རོ། །ཞེས་གསུངས་སོ། །གནས་གཞན་དུ་
གནུས་པར་ཁས་བླངས་པ་ཞིག་གིས་ནད་གཡོག་བྱས་ནའང་དེ་ལ་ཡོ་བྱད་དྲུག་པོ་མི་
སྦྱིན་པར་མི་བྱའོ། །རབ་བྱུང་ཤི་བའི་ཡོ་བྱད་བགོ་བ་འདི་ལ་བསྙེན་པར་མ་རྫོགས་པ་
ནི་སོ་སོའི་སྐལ་བའི་ཆ་ཐམས་ཅད་བསྙེན་པར་རྫོགས་པ་དང་མཉམ་པར་དབང་བ་
ཉིད་དོ། །དེས་ན་དབྱར་གྱི་རྙེད་པ་ལ་སོགས་པ་གཞན་དག་ལ་སུམ་ཆ་དབྲི་བ་ལྟ་བུ་ནི་
མ་ཡིན་ནོ་ཞེས་ཊཱི་ཀ་ལས་སོ། །བཞི་པ་མ་ཤི་བའི་སྔ་རོལ་དུ་གང་ལ་བསྔོས་པ་དབང་
བ་དང་མི་དབང་བ་ནི། ནད་པས་སྨྲས་པས་སྦྱིན་པ་ཕྲི་ཡང་ཇི་སྐད་སྨྲས་པ་བཞིན་བྱ་བ་

ཉིད་དོ། །ཤི་བ་ཉིད་ཀྱི་དུས་ན་རྫས་ཉིད་བསྒྲུབས་པ་ལ་ནི་ནོར་བདག་མི་དབང་ངོ་། །
ཁྱིམ་ན་གནས་པ་ནི་དབང་ངོ་། །ཞེས་གསུངས་ཏེ། ནད་པས་གང་ཟག་འདི་ལ་དངོས་
པོ་འདི་བྱིན་ཅིག་ཅེས་ནད་གཡོག་གམ་གཞན་ལ་སྨྲས་ཤིང་གཏད་པ་ན་ནད་གཡོག་ལ་
སོགས་པས་སྦྱིན་པ་ཕྲི་སྟེ་མི་སྦྱིན་ན་ཡང་དེ་ལྟར་མི་བྱ་བར་ནད་པས་ཇི་སྐད་སྨྲས་པ་
བཞིན་དུ་གཞན་གྱིས་སྦྱིན་པར་བྱ་བ་ཉིད་དོ། །ཤི་བས་སྔར་ལྟོས་པ་མེད་པར་བྱིན་
ཟིན་པའི་ཕྱིར་རོ་ཞེས་ཊཱི་ཀ་ལས་སོ། །ནད་པ་རབ་བྱུང་གིས་བདག་ཤི་བ་ཉིད་ཀྱི་དུས་
ན་དེའི་འོག་ཏུ་གཟོད་རྫས་འདི་ཉིད་ཆེ་གེ་མོ་ལ་བྱིན་ཅིག་ཅེས་བསྒྲུབས་པ་ལ་ནི་རབ་
བྱུང་དེ་ཤི་བ་ན་ནོར་བདག་ཏུ་མི་འགྱུར་བས་ནོར་དེ་ཤི་བ་དེ་ལ་མི་དབང་ངོ༌། །མི་
དབང་བས་བྱིན་པ་ནི་བྱིན་པ་ཉིད་དུ་མི་འགྱུར་བས་ནོར་དེ་དེ་ལ་མི་སྦྱིན་པར་དགེ་
འདུན་གྱིས་བྱིན་གྱིས་བརླབ་པར་བྱ་སྟེ། དེ་དག་ལ་དབང་བའི་ཕྱིར་རོ། །མདོ་དེ་
གཉིས་ཀྱི་ཁྱད་པར་ནི་འགྲེལ་ཆུང་ལས། ལྟག་ནས་བྱུང་བ་ནི་མ་ཤིའང་སྦྱིན་པར་ཆད་
པ་ལ་བྱ། འདི་ནི་ཤི་ན་གདོད་བྱིན་གྱི། མ་ཤི་ན་མི་སྦྱིན་པར་བྱས་པ་ལ་བྱ་ཞེས་པ་ལྟར་
རོ། །ཁྱིམ་ན་གནས་པ་ཁྱིམ་པ་ནི་གལ་ཏེ་བདག་ཤི་བར་གྱུར་ན་དེའི་འོག་ཏུ་གཟོད་
རྫས་འདི་ཉིད་གང་ཟག་ཆེ་གེ་མོ་ཞིག་ལ་བྱིན་ཅིག་ཅེས་ཟེར་ན་དེ་ཤི་བའི་ཚེ་ཡང་ནོར་
དེ་དབང་ངོ༌། །དེས་ན་གང་ལ་བྱིན་ཅིག་ཅེས་ཟེར་བ་དེ་ལ་སྦྱིན་པར་བྱའོ། །ཤི་ཟིན་
པའི་འོག་ཏུ་རྫས་དེ་རབ་བྱུང་ལ་མི་དབང་ལ། ཁྱིམ་པ་ལ་དབང་བའི་རྒྱུ་མཚན་ནི་རང་
འགྲེལ་ལས། ཁྱིམ་པ་དག་ནི་ལྟོས་པ་དང་བཅས་པའི་ཕྱིར་དབང་ལ། རབ་ཏུ་བྱུང་བ་
ནི་ལྟོས་པ་མེད་པའི་ཕྱིར་མི་དབང་ངོ༌། །ཞེས་གསུངས་སོ། །འོ་ན་དགེ་སློང་ཤི་བའི་ཡོ་
བྱད་དྲུག་པོ་ཤི་བའི་སྔ་རོལ་ཏུ་འདི་ལ་སྦྱིན་ཞེས་ངེས་པར་བྱས་ཡུལ་དང་། བུ་ལོན་
ཆགས་ཡུལ་དང་། ནད་གཡོག་དང་། རིགས་རྒྱུད་བཞི་འོངས་ནས་སློང་ན་གང་གཙོ་ཞེ་
ན། སྔ་མ་སྔ་མ་གཙོ་བར་གསུངས་སོ། །གཉིས་པ་ནི། ཁྱིམ་པས་བུ་དང་ཆུང་མ་ཕུལ་
ནས་ཤི་ན་ཅི་བདེར་བྱའོ། །ཞེས་གསུངས་ཏེ། ཁྱིམ་པས་དགེ་འདུན་ལ་བུ་དང་ཆུང་མ་

ཕུལ་ནས་ཁྱིམ་པ་དེ་ཉིད་ཤི་ན་དེའི་བུ་དང་ཆུང་མ་དག་ཅི་བདེར་གཞག་པར་བྱ་
དགོས་ཀྱི་བདག་གིར་མི་བྱའོ། །གསུམ་པ་རྟགས་ཅན་ཤི་བའི་ཡོ་བྱད་གང་དབང་མི་
དབང་གི་རྣམ་གཞག་ལ་གསུམ་ལས། དང་པོ་རྒྱལ་པོ་ལ་ཕུལ་བ་ནི། གླང་པོ་ཆེ་དང་རྟ་
དང་བོང་བུ་དང་དྲེའུ་དང་གོ་ཆ་རྣམས་ནི་རྒྱལ་པོ་ལ་དབུལ་ལོ། །ཞེས་གསུངས་ཏེ།
མཉན་ཡོད་ན་ཁྱིམ་བདག་ཚོང་དཔོན་ཞེས་བྱ་བ་ལ་བུ་མེད་ནས་རབ་ཏུ་བྱུང་འདོད་དེ་
དགེ་སློང་ཞིག་གི་དྲུང་དུ་སོང་ཞིང་། དེས་སྐྲ་བྲེགས་ནས་བསླབ་པ་སྦྱིན་པར་བརྩམས་
པ་ན་རིམས་ཆེན་པོས་ཐེབས་ནས་རབ་ཏུ་བྱུང་བའི་བར་ཆད་དུ་གྱུར། དེ་ནས་ཁྱིམ་དུ་
སོངས་ཏེ་ཡུན་རིང་དུ་ན་ནས་སྐྲ་རིང་པོ་སྐྱེས་པ་ཁྱིམ་བདག་མགོ་རེག་ཏུ་གྲགས་པ་འཆི་
ཁར་དབྱིག་དང་གསེར་དང་གླང་པོ་ཆེ་དང་རྟ་ལ་སོགས་པ་ནོར་ཐམས་ཅད་གླེགས་བུ་
ལ་བྲིས་ཏེ་རྒྱལ་བྱེད་ཚལ་དུ་བསྐུར་ནས་དགེ་འདུན་པ་ལ་ཕུལ་བ་ལྟ་བུ་གླང་པོ་ཆེ་དང་
རྟ་དང་བོང་བུ་དང་དྲེའུ་དང༌། སྲོག་སྐྱོབ་བྱེད་གོ་ཆ་རྣམས་སྦྱིན་བདག་གིས་དགེ་འདུན་
པོ་ལ་ཕུལ་བ་ནི་རྒྱལ་པོ་ལ་དབུལ་ལོ། །མཚོན་ཆ་ནི་མི་སྦྱིན་ནོ་ཞེས་འགྲེལ་ཆུང་ལས་
སོ། །གཉིས་པ་དཀོན་མཆོག་གསུམ་མམ་གསུམ་པོ་གང་རུང་ལ་ཕུལ་བ་ནི། དབྱིག་
དང་གསེར་དང་གཞན་བྱས་པ་དང་མ་བྱས་པ་རྣམས་ནི་གསུམ་ལའོ། །རིན་པོ་ཆེ་
རྣམས་ཀྱང་ངོ་། །མུ་ཏིག་རྣམས་ནི་གལ་ཏེ་གཞན་ཡོད་ན་དེའི་སྐལ་བས་སམ་ལྷག་པ་
ཉིད་ཡིན་ཡང་རུང་། གལ་ཏེ་མེད་ན་དེ་བཞིན་དུ་སངས་རྒྱས་ལའོ། །ཚོན་རྩི་ཆེན་པོ་
རྣམས་ཀྱང་ངོ་། །དེ་དག་ནི་བཏགས་ཏེ་དྲི་གཙང་ཁང་གི་ཞལ་ཞལ་དུ་བྱའོ། །དེ་མ་
ཡིན་པ་སངས་རྒྱས་ཀྱི་ནི་སྐུ་གཟུགས་དང་དྲི་གཙང་ཁང་དང་མཆོད་རྟེན་གྱི་ཡོ་བྱད་
དུ་བྱའོ། །ཆོས་ཀྱི་ནི་སངས་རྒྱས་ཀྱི་བཀའ་འབྲི་བ་དང་སེང་གེའི་ཁྲི་དག་གིའོ། །ཐེག་པ་
ནི་སྐུ་གཟུགས་ལའོ། །རྒྱལ་མཚན་དང་དེའི་སྲོག་ཤིང་དག་ནི་རྒྱལ་མཚན་གྱི་དོན་དུའོ། །
དེར་རུང་བའི་སྲོག་ཤིང་རྣམས་ཀྱང་ངོ་། །གཞན་དག་དང་མཚོན་ཆ་རྣམས་ནི་དགེ་འདུན་
ལའོ། །དེ་དག་ནི་མཁར་སིལ་གྱི་ཡུ་བ་དང་ཁབ་དང་གྲིའུར་བྱས་ཏེ་བྲིམ་མོ། །ཞེས་

གསུངས་ཏེ། དབྱིག་སྟེ་དངུལ་དང་གསེར་དང་གཞུན་ཟངས་མ་ལ་སོགས་པ་མགར་
བས་བརྡུངས་སུ་བྱས་པ་དང་བརྡུངས་སུ་མ་བྱས་པ་རྣམས་ནི་ཆ་གསུམ་དུ་བགོས་ལ་
དཀོན་མཆོག་གསུམ་ལ་དབུལ་བར་བྱའོ། །ནོར་བུ་དང་བེཌཱུརྱ་ཡ་དང་དུང་གཡས་སུ་
འཁྱིལ་བ་ལ་སོགས་པ་རིན་པོ་ཆེ་རྣམས་ཀྱང་ངོ་སྟེ་དཀོན་མཆོག་གསུམ་ལ་དབུལ་ལོ། །
ཐམས་ཅད་དུའམ་ཞེ་ན། མུ་ཏིག་རྣམས་ནི་གལ་ཏེ་སངས་རྒྱས་ཀྱི་སྐུ་སྐལ་ལ་མུ་ཏིག་
ལས་གཞན་པའི་རིན་པོ་ཆེ་ཡོད་ན་སངས་རྒྱས་དེའི་སྐལ་བས་དཀོན་མཆོག་གཞན་
གཉིས་ཀྱི་མུ་ཏིག་དག་རིན་མཉམ་པས་བརྗེས་ནས་སམ། སངས་རྒྱས་ཀྱི་སྐལ་བའི་
རིན་པོ་ཆེ་གཞན་དག་བས་ཆོས་དང་དགེ་འདུན་གྱི་མུ་ཏིག་རྣམས་རིན་ལྷག་པ་ཉིད་
ཡིན་ཡང་རུང་དེ་ལྟར་སངས་རྒྱས་ལ་དབུལ་ཞིང་། གལ་ཏེ་སངས་རྒྱས་ལ་མུ་ཏིག་
ལས་གཞན་པའི་རིན་པོ་ཆེ་མེད་ན་སྐྱིན་པ་མེད་ཀྱང་རུང་སྟེ། དཔེར་ན་རིན་པོ་ཆེ་
གཞན་ཡོད་ན་དེ་དང་བརྗེས་ནས་མུ་ཏིག་རྣམས་སངས་རྒྱས་ལ་འབུལ་བ་དེ་བཞིན་དུ་
ཆོས་དང་དགེ་འདུན་གྱི་མུ་ཏིག་རྣམས་ཀྱང་སངས་རྒྱས་ལ་དབུལ་བར་བྱའོ། །གུརཾ་
ཀུམ་དང་མཚལ་ལ་སོགས་པའི་ཚོན་རྩི་ཆེན་པོ་བརྒྱད་དུ་གཏོགས་པ་རྣམས་ཀྱང་ངོ་སྟེ་
སངས་རྒྱས་ལ་དབུལ་ལོ། །ཕུལ་ནས་སངས་རྒྱས་ཀྱི་དྲི་གཙང་ཁང་གི་རི་མོ་བྱའོ། །
སངས་རྒྱས་ལ་ཕུལ་བའི་མུ་ཏིག་དེ་དག་ནི་ཕྱེ་མར་བཏགས་ཏེ་དྲི་གཙང་ཁང་གི་ཞལ་
ཞལ་དུ་བྱའོ། །དེ་ཡང་མུ་ཏིག་དེ་དག་ཞིབ་ཏུ་བཏགས་ལ་རྡོ་ཐོལཾ་དང་བསྲེས་ལ་སྐྱལ་
ནུལ་བྱ་བར་འགྲེལ་ཆུང་ལས་གསུངས་སོ། །མུ་ཏིག་དེ་མ་ཡིན་པ་སངས་རྒྱས་ཀྱི་སྐུ་
སྐལ་གྱི་རིན་པོ་ཆེ་གཞན་ནི་སྐུ་གཟུགས་དང་དྲི་གཙང་ཁང་དང་མཆོད་རྟེན་གྱི་རྒྱན་ལ་
སོགས་པའི་ཡོ་བྱད་དུ་བྱའོ། །དེ་ཡང་ལུང་གཞི་ལས། སངས་རྒྱས་ཀྱི་གང་ཡིན་པ་དེས་
ནི། {བཙོངས་ལ་རིན་གྱིས་)དྲི་གཙང་ཁང་དང་དབུ་སྐྲ་དང་སེན་མོའི་མཆོད་རྟེན་གྱི་རལ་བ་དང་
གྲུམས་པ་སླར་བཅོས་པར་བྱའོ། །ཞེས་སོ། །ཆོས་ཀྱི་སྐུ་སྐལ་གྱི་རིན་པོ་ཆེ་རྣམས་ནི་
སངས་རྒྱས་ཀྱི་བཀའ་འབྲི་བ་དང་ཆོས་སྨྲ་བའི་སེང་གེའི་ཁྲི་དག་གི་རྒྱན་ལ་སོགས་

པའི་ཡོ་བྱད་དུ་བྱའོ། །དགེ་འདུན་གྱི་གང་ཡིན་པ་དེ་ནི་དགེ་སློང་རྣམས་ཀྱིས་བགོ་བར་
བྱའོ་ཞེས་ལུང་གཞི་ལས་གསུངས་སོ། །ཐེག་པ་སྟེ་ཁྱོགས་དང་ཤིང་རྟ་དག་ནི་ཡུལ་
སྐོར་བའི་ཚེ་བཞུགས་པའི་ཕྱིར་སྐུ་གཟུགས་ལ་དབུལ་བར་བྱའོ། །རྒྱལ་མཚན་དང་
རྒྱལ་མཚན་དེའི་སྲོག་ཤིང་དག་ནི་སངས་རྒྱས་ཀྱི་སྐུ་གཟུགས་ཀྱི་རྒྱལ་མཚན་གྱི་དང་
དེའི་ཡུ་བ་བྱ་བའི་དོན་དུ་དབུལ་བར་བྱའོ། །རྒྱལ་མཚན་གྱི་སྲོག་ཤིང་དེར་རུང་བའི་
མདུང་ཤིང་རིང་པོ་ལྟ་བུ་སྲོག་ཤིང་གཞན་རྣམས་ཀྱང་ངོ་སྟེ་རྒྱལ་མཚན་གྱི་དོན་དུ་
དབུལ་ལོ་ཞེས་པའོ། །རྒྱལ་མཚན་གྱི་སྲོག་ཤིང་དུ་མི་རུང་བའི་ཤིང་གཞན་ཐུང་ངུ་དག་
དང་མཚོན་ཆུ་རྣམས་ནི་དགེ་འདུན་ལ་དབུལ་བར་བྱའོ། །ཤིང་ཐུང་ངུ་དག་དང་མཚོན་
ཆ་དེ་དག་ནི་ཤིང་ཐུང་ངུ་རྣམས་མཁར་སིལ་གྱི་ཡུ་བ་བྱས་ནས་དགེ་འདུན་ལ་བྲིམ་པ་
དང་། མཚོན་ཆ་རྣམས་ནི་ཁབ་དང་གྲིའུར་བྱས་ཏེ་དགེ་འདུན་ལ་བྲིམ་མོ། །མཁར་
གསིལ་དུ་བརྡུངས་ཏེ་དགེ་འདུན་ལ་བྲིམ་པར་བྱའོ་ཞེས་ཀྱང་ལུང་གཞི་ལས་གསུངས་སོ། །
གསུམ་པ་བྱེ་བྲག་ཏུ་དགེ་འདུན་གྱིས་བགོ་བ་ལ་སོགས་པའི་སྤྲོས་པ་ལ་གཉིས། མདོར་
བསྟན་པ་དང་། རྒྱས་པར་བཤད་པའོ། །དང་པོ་ནི། དགེ་འདུན་གྱི་གཞན་ནི་བཞག་པ་
དང་བགོ་བ་དང་བཟའ་བ་དག་ཏུ་ཅི་རིགས་པར་བྱའོ། །ཞེས་གསུངས་ཏེ། དགེ་འདུན་
གྱི་སྲོག་ཤིང་དང་མཚོན་ཆ་སོགས་ཇི་སྐད་སྨོས་པ་དེ་དག་ལས་གཞན་ཞིང་ལ་སོགས་
པོ་རྣམས་ནི་མི་བགོ་བར་དགེ་འདུན་སྤྱི་བར་བཞག་པ་དང་རས་ལ་སོགས་པ་རྣམས་
གང་ཟག་སོ་སོར་བགོ་བ་དང༌། འབྲས་ལ་སོགས་པ་བཟའ་བ་དག་ཏུ་དེ་ལྟར་རྩི་
རིགས་པར་བྱའོ་ཞེས་མདོར་བསྟན་པའོ། །གཉིས་པ་ལ་གསུམ་ལས། དང་པོ་སྤྱི་བར་
གཞག་པར་འོས་པ་ནི་གང་དང་གང་ཞེ་ན། ཞིང་དང་ཁང་ཁྱིམ་དང་ཚོང་ཁང་དང་
གནས་མལ་དང་མགར་སྤྱད་དང་གསེར་མགར་གྱི་ལག་ཆ་དང་འདྲེག་མཁན་གྱི་ལག་ཆ་
དང་རྫ་མཁན་གྱི་ལག་ཆ་དང་ཤིང་མཁན་གྱི་ལག་ཆ་དང་། བསིལ་ཡབ་མཁན་གྱི་ལག་
ཆ་དང་བྲན་དང་བྲན་མོ་དང་ལས་བྱེད་པ་དང་ཞོ་ཤས་འཚོ་བ་དང་། བ་ལང་དང་མ་ཧེ་

དང་ར་དང་ལུག་དང་སྨན་དང་སངས་རྒྱས་ཀྱི་བསྟན་བཅོས་ཀྱི་གླེགས་བམ་དང་མྱུར་དུ་
མི་འགྲུབ་པའི་དམ་རྒྱ་ནི་དང་པོར་འོས་པ་ཉིད་ཡིན་ནོ། །ཞེས་གསུངས་ཏེ། ཞིང་དང་
ཁང་ཁྱིམ་དང་ཚོང་ཁང་དང་གནས་མལ་དང་མགར་སྤྱད་དང་། གསེར་མགར་གྱི་
ལག་ཆ་རྣམས་གཞག་པར་འོས་པ་དང་། སེན་མོ་གཅད་པ་ནི་བགོ་བར་བྱ་བ་ཉིད་དོ་
ཞེས་འོག་ནས་འབྱུང་བས་དེ་ལས་གཞན་པའི་སྤུ་གྲི་སོགས་འདྲེག་མཁན་གྱི་ལག་ཆུ་
དང་། དབྱུག་གུ་སོགས་རྫ་མཁན་གྱི་ལག་ཆ་དག་གཞག་པར་འོས་པ་དང་། སྟ་རེ་ནི་
བགོ་བར་བྱ་བ་ཉིད་དོ་ཞེས་འོག་ནས་འབྱུང་བས་དེ་ལས་གཞན་པའི་ཤིང་མཁན་གྱི་
ལག་ཆུ་དང་། བསིལ་ཡབ་མཁན་གྱི་ལག་ཆ་དང་། བྲན་དང་བྲན་མོ་དང་གླའི་ཆེད་
དུ་ལས་བྱེད་པ་དང༌། རང་གི་ལུས་སྟོབས་ཀྱིས་ཞོ་ཤས་འཚོ་བ་དགེ་འདུན་པ་ལ་
གཡོག་བྱེད་པ་དང༌། དེ་ནི་ཕྲན་ཚེགས་འགྲེལ་པ་ལས། སྐྱེས་བུའི་བྱེད་པ་ལ་བརྟེན་
ནས་འཚོ་བ་ནི་ཞོ་ཤས་འཚོ་བའོ། །ཞེས་སོ། །བ་ལང་དང་། མུ་ཧེ་དང༌། ར་དང༌།
ལུག་དང་། སྨན་དང་། སངས་རྒྱས་ཀྱི་བསྟན་བཅོས་ཀྱི་གླེགས་བམ་དང༌། བུ་ལོན་
མྱུར་དུ་མི་འགྲུབ་པའམ་མི་འགུགས་པའི་དམ་རྒྱ་སྟེ་དཔང་རྒྱའི་ཡི་གེ་ནི་སྒེར་ལ་
བགོསཾ་ན་བུ་ལོན་འདེད་དཀའ་ལ། དེད་ཀྱང་སྦྱིན་དཀའ་བས་གཞག་པར་བྱ་བ་སྟེ།
དེ་དག་ནི་དང་པོར་འོས་པ་སྟེ་གཞག་པར་འོས་པ་ཉིད་ཡིན་ནོ། །གཉིས་པ་བགོ་བར་
འོས་པ་ནི་གང་དང་གང་ཞེ་ན། རས་དང་རས་ཡུག་ཆེན་དང་བེའུ་རས་དང་། མཆིལ་
ལྷམ་དང་ལྷམ་སྒྲོ་གུ་ཅན་དང་འབྲུ་མར་དང་འབྲུ་མར་གྱི་སྣོད་དང་བྱ་མ་བུམ་དང་རིལ་
བ་སྤྱི་བླུགས་དང་གླེགས་བམ་གཞན་དང་དམ་རྒྱུ་གཞན་དང་ཚོན་རྩི་གཞན་དག་ནི་
གཉིས་པར་འོས་པ་ཉིད་ཡིན་ནོ། །ཞེས་གསུངས་ཏེ། དགེ་འདུན་གྱི་རས་དང་རས་
ཡུག་ཆེན་དང་། བེའུའི་སྤུའི་ཚད་ཙམ་གྱི་སྤུ་ཡོད་པའི་བེའུ་རས་དང༌། མཆིལ་ལྷམ་
བོལ་མེད་དང་ལྷམ་སྒྲོ་གུ་ཅན་དང་འབྲུ་མར་དང་འབྲུ་མར་གྱི་སྣོད་དང་། བྱ་མ་བུམ་
དང༌། རིལ་བ་སྤྱི་བླུགས་དང་། སངས་རྒྱས་ཀྱི་བསྟན་བཅོས་ཀྱི་གླེགས་བམ་ལས་

གཞན་ཕྱི་རོལ་པའི་བསྟན་བཅོས་ཀྱི་གླེགས་བམ་དང༌། མྱུར་དུ་མི་འགྲུབ་པའི་དམ་རྒྱ་
ལས་གཞན་བུ་ལོན་ཕྲལ་དུ་ཁུགས་པའི་དཔང་རྒྱའི་ཡི་གེ་དང་། བུ་ལོན་མྱུར་དུ་ཁུག་
ན་ད་ལྟ་རྒྱུ་དངོས་སུ་ཡོད་པ་དང་ཁྱད་མེད་པའི་ཕྱིར་བགོ་བར་གསུངས་པ་ཡིན་ནོ། །དེ་
བཞིན་དུ་ཚོན་རྩི་ཆེན་པོ་རྣམས་ལས་གཞན་པའི་རུང་བའི་ཚོན་གསུམ་ལྟ་བུ་དག་ནི་
གཉིས་པར་འོས་པ་སྟེ་བགོ་བར་འོས་པ་ཉིད་ཡིན་ནོ། །དེ་ཡང་ལུང་གཞི་ལས། ཕྱི་
རོལ་པའི་བསྟན་བཅོས་ཀྱི་གླེགས་བམ་རྣམས་ནི་བཙོངས་ལ་བགོ་བར་བྱའོ། །ཞེས་
གསུངས་སོ། །གསུམ་པ་བཟའ་བར་འོས་པ་ནི་གང་དང་གང་ཞེ་ན། འབྲས་དང་ཏིལ་
དང་ནས་དང་མོན་སྲན་སྡེའུ་དང་མོན་སྲན་གྲེའུ་དང་འབྲུ་གཞན་དང་བཟའ་བ་དང་།
བཏུང་བ་དག་ནི་གསུམ་པར་འོས་པ་ཉིད་ཡིན་ནོ། །ཞེས་གསུངས་ཏེ། དགེ་འདུན་གྱི་
འབྲས་དང་ཏིལུ་དང་ནས་དང་མོན་སྲན་སྡེའུ་དང་། མོན་སྲན་གྲེའུ་དང༌། ཕྱི་མ་འདི་
གཉིས་ཀྱི་ངོས་འཛིན་ནི་མེ་རེག་གི་ལྟུང་བྱེད་ཀྱི་སྐབས་སུ་བཤད་ཟིན་ཏོ། །འབྲུ་གཞན་
དང་བཟའ་བ་དང་བཏུང་བ་དག་ནི་གསུམ་པར་ཏེ་བཟའ་བར་འོས་པ་ཉིད་དང་བཏུང་
བར་འོས་པ་ཉིད་ཡིན་ནོ། །གཞིར་གཏོགས་པ་གོས་ཀྱི་གཞིའོ། །གཉིས་པ་ཕྲན་
ཚེགས་ལ་སོགས་པའི་སྐབས་ལ་གཉིས། ཕྲན་ཚེགས་ཀྱི་སྐབས་ནས་འབྱུང་བ་དང༌།
ཞུ་བ་དང་ཕྲན་ཚེགས་དང་བཅས་ལུང་གཞན་ནས་འབྱུང་བའོ། །དང་པོ་ལ་ལྔ། གོས་
བསྟེན་པར་བྱ་བ་དང་། ལམ་དུ་འགྲོ་ཚུལ་ཞར་བྱུང་དང་བཅས་པ་དང༌། དུར་ཁྲོད་པའི་
བྱ་བ་དང་། ཡོ་བྱད་གཞན་བསྟེན་པར་བྱ་བ་དང་། གོས་རྒྱུ་རྙེད་པ་ལ་ཇི་ལྟར་བྱ་བའོ། །
དང་པོ་ལ་གཉིས། གོས་བསྒྲུབ་པར་བྱ་བ་དང་། ལོངས་སྤྱོད་པའི་ཚུལ་ལོ། །དང་པོ་ལ་
བཞི། དྲ་ཚུལ་ཞར་བྱུང་དང་བཅས་པ། དྲུབ་ཚུལ་ཞར་བྱུང་དང་བཅས་པ། བཀྲུ་ཚུལ་
ཞར་བྱུང་དང་བཅས་པ། ཁ་བསྒྱུར་བའི་ཚུལ་ལོ། །དང་པོ་ནི། གླེགས་བུ་དང་གླེགས་
བུ་ཕྱེད་དག་མཉམ་པར་བྱའོ། །གཞལ་བའི་ཕྱིར་དེའི་ཚད་ཀྱི་ཆགས་ཤིང་བཅང་བར་
བྱའོ། །ཚལ་བུ་དག་ཀྱང་ངོ་། །དེའི་ཚད་ཀྱི་ཆགས་ཤིང་བཅང་བར་བྱའོ། །དེའི་ཆེ་ཚད་

ནི་སོར་བཞིའོ། །བྱ་རོག་གི་མཐོ་གང་ཡང་ངོ་། །ཆུང་ཚད་ནི་སོར་གཉིས་སམ་ཕྱེད་དང་
གསུམ་མམ་མཐེབ་སོར་གཅིག་གོ །ས་ལ་ཆོས་གོས་གདིང་བར་མི་བྱའོ། །དེའི་དོན་དུ་
གཏན་པ་བྱའོ། །ཤིང་ལས་བྱས་པའམ་སྒྲིག་མ་ལས་བྱས་པ་གྲུ་བཞི་བརྗོད་པའི་ཕྱིར་ཐ་
གུ་གཞུག་པའི་བུ་ག་བཏོད་པ་ནི་དེ་ཞེས་བྱའོ། །ཆོས་གོས་ཅི་ཙམ་པར་རོ། །གྲིའུས་དྲའོ། །
དེ་བཅང་བར་བྱའོ། །བྱ་རོག་གི་མཆུ་ལྟ་བུའམ། བྱ་གག་གི་གཤོག་པ་ལྟ་བུར་རོ། །
ལྕགས་ལས་བྱས་པ་ལས་གཞན་མ་ཡིན་ནོ། །ཡུ་བ་རྩི་ཅན་དང་ཁྲ་བོ་མི་བཅང་ངོ༌། །
སོར་དྲུག་གི་ཚད་ལས་ལྷག་པ་མི་བཅང་ངོ་། །ཁ་ཅིག་ལས་ནི་བརྒྱད་ལས་མི་བཅང་
ཞེས་སོ། །སོར་བཞི་པས་ཐུང་བ་ནི་དགོས་པ་མེད་དོ། །ཞེས་གསུངས་ཏེ། གླེགས་བུ་
དག་ནང་ཕན་ཚུན་དང་གླེགས་བུ་ཕྱེད་དག་ནང་ཕན་ཚུན་ཚད་མཉམ་པར་བྱའོ། །
མཉམ་པ་འདི་ནི་མཛེས་པ་ཉིད་དུ་བྱ་བའི་ཕྱིར་རོ་ཞེས་རང་འགྲེལ་ལས་སོ། །གླེགས་
བུ་དང་གླེགས་བུ་ཕྱེད་པ་དག་གཞལ་བའི་ཕྱིར་གླེགས་བུ་དང་ཕྱེད་པ་དེའི་ཚད་ཀྱི་
ཆགས་ཤིང་བཅང་བར་བྱའོ། །དེ་ཡང་ལུང་གཞན་ལས། ཆགས་ཤིང་གཅིག་ཁོ་ན་
བཅང་བར་བྱའོ། །ཆགས་ཤིང་དེའི་ཚད་ཀྱིས་གླེགས་བུ་བྱའོ། །གླེགས་བུའི་ཚད་ཀྱིས་
གླེགས་བུ་ཕྱེད་གཅད་པར་བྱའོ་ཞེས་གསུངས་སོ། །ཆོས་གོས་ཀྱི་ཚལ་བུ་འཕྲེད་ཆོད་
འཆོལ་ཐབས་སུ་གླན་པ་དང་ཡན་མན་ཐལ་རངས་སུ་གླན་པ་དང་མཐའ་སྐོར་བ་དག་
ཀྱང་ངོ་སྟེ་ཞེང་ཚད་མཉམ་པར་བྱའོ། །དེ་ལྟར་མཐའ་སྐོར་ལྕགས་རིའི་ཚད་ཚལ་བུའི་
ཚད་དང་མཉམ་པར་དགོས་ཞེས་འདུལ་བ་བསྡུས་པ་ལས་ཀྱང་གསུངས་སོ། །དེའི་
ཕྱིར་དེང་སང་ཡང་སིངྒ་ལ་དང་རྒྱ་ནག་སོགས་ཀྱི་རབ་བྱུང་རྣམས་ཀྱིས་ཆོས་གོས་ཀྱི་
ལྕགས་རིའི་ཞེང་ཚད་ཚལ་བུའི་ཚད་དང་མཉམ་པར་བྱེད་པ་སྣང་མོད། འོན་ཀྱང་བོད་
ཀྱི་རབ་བྱུང་རྣམས་ཀྱིས་ལྕགས་རིའི་ཞེང་ཚད་ཚལ་བུའི་ཞེང་ཚད་ལས་སུམ་འགྱུར་
བཞི་འགྱུར་གྱིས་ཆེ་བ་བྱེད་དོ། །བོད་ཀྱི་རབ་བྱུང་རྣམས་ཀྱིས་ཀྱང་ལག་ལེན་འཆུག་
པའི་སྲོལ་ངན་རྒྱུན་འབྱམས་སུ་སོང་བ་དེ་དོར་ནས་འདུལ་གཞུང་དང་མཐུན་པར་ཚད་

ལྡན་ཞིག་བྱེད་འདོད་ན་ཚལ་བུའི་ཚད་དང་མཉམ་པར་བྱེད་དགོས་སོ། །ཚལ་བུ་དེའི་
ཚད་འཇལ་བྱེད་ཀྱི་ཆགས་ཤིང་བཅང་བར་བྱའོ། །ཚལ་བུ་དེའི་ཞེང་གི་ཆེ་ཚད་ནི་
སོར་བཞིའོ། །ཚལ་བུ་དེའི་ཞེང་གི་ཆེ་ཚད་ནི་བྱ་རོག་གི་མཐོ་གང་ཡང་རུང་ངོ༌། །ཊི་ཀ་
ལས། མཛུབ་མོའི་ཚིགས་དབུས་མའི་སྟེང་དུ་མཐེ་བོའི་ཚིགས་དབུས་མའི་ལྟོ་གཏད་དེ་
རྒྱ་གྲམ་དུ་བྱ་རྐང་འདྲ་བར་བཞག་སྟེ་དེ་ལྟར་བཞག་པའི་མཐེབ་མཛུབ་གཉིས་ཀྱི་རྩེ་
མོའི་བར་གྱི་ཚད་ནི་བྱ་རོག་གི་མཐོ་གང་ཞེས་བྱའོ། །དེ་ལ་དངོས་སུ་ན་སོར་བཞི་ཁོ་ན་
ཡོད་དེ། རྣམ་པ་གཞན་གྱིས་བསྟན་པའི་ཕྱིར་དེ་སྐད་གསུངས་སོ། །ཞེས་གསུངས་སོ། །
ཚལ་བུའི་ཆུང་ཚད་ཀྱི་ཞེང་ནི་སོར་གཉིས་སམ་སོར་ཕྱེད་དང་གསུམུ་མམ་མཐེབ་སོར་
གཅིག་གོ །དེ་ཡང་ཊཱི་ཀ་ལས། སོར་བཞི་ནི་ཆོས་གོས་ཆེ་ཚད་ཀྱིའོ། །སོར་ཕྱེད་དང་
གསུམ་དང་སོར་གཉིས་དང་མཐེབ་སོར་གཅིག་ནི་ཆོས་གོས་ཆུང་ཚད་ཀྱིའོ། །འབྲིང་
གི་ནི་བར་མའོ། །ཞེས་གསུངས་སོ། །འདི་ལས་འཕྲོས་ཏེ་ཆོས་གོས་དྲ་ཚུལ་དང་དྲུབ་
ཚུལ་མདོ་ཙམ་འཆད་ན། གླེགས་བུ་ཕྱེད་དང་གསུམ་པའི་སྣམ་སྦྱར་ཆུང་སྐོར་གསུམ་གྱི་
ཆུང་བ་རྣམ་ཕྲན་དགུ་པ་ལ་ནི། གླེགས་བུ་ཕྱེད་པ་དགུ། གླེགས་བུ་རྫོགས་པ་དགུ་པ་
གཉིས་ཏེ་བཅོ་བརྒྱད་དྲའོ། །ཆུང་ངུའི་འབྲིང་སྣམ་ཕྲན་བཅུ་གཅིག་པ་ལ་གླེགས་བུ་ཕྱེད་
པ་བཅུ་གཅིག གླེགས་བུ་རྫོགས་པ་བཅུ་གཅིག་པ་གཉིས་ཏེ་ཉེར་གཉིས་དྲའོ། །ཆུང་
ངུའི་ཆེན་པོ་སྣམ་ཕྲན་བཅུ་གསུམ་པ་ལ་གླེགས་བུ་ཕྱེད་པ་བཅུ་གསུམ། གླེགས་བུ་
རྫོགས་པ་བཅུ་གསུམ་པ་གཉིས་ཏེ་ཉེར་དྲུག་དྲའོ། །དེའང་གོང་དུ་རྩ་བར་སྨོས་པ་
བཞིན་གླེགས་བུ་ཕྱེད་པ་དང་ཕྱེད་པ་མཉམ་པ། གླེགས་བུ་རྫོགས་པ་དང་རྫོགས་པ་
མཉམ་པར་དྲ་བར་བྱའོ། །དེས་གླེགས་བུ་ཕྱེད་དང་བཞི་པའི་འབྲིང་སྐོར་གསུམ་དང་།
གླེགས་བུ་ཕྱེད་དང་ལྔ་པའི་ཆེ་སྐོར་གསུམ་ལ་འགྲེས་སྦྱར་རོ། །བླ་གོས་སྣམ་ཕྲན་
བདུན་པ་དྲ་ཚུལ་ནི། གླེགས་བུ་ཕྱེད་པ་བདུན་དང་། རྫོགས་པ་བདུན་པ་གཉིས་ཏེ་བཅུ་
བཞི་དྲའོ། །མཐང་གོས་སྣམ་ཕྲན་ལྔ་པ་དྲ་ཚུལ་ནི། གླེགས་བུ་རྫོགས་པ་ལྔ་དང་། ཕྱེད་

པ་ལྔ་དྲའོ། །དེ་དག་དྲུབ་ཚུལ་ནི། སྣམ་སྦྱརི་ཆུང་སྐོར་གསུམ་ལ་གླེགས་བུ་ཕྱེད་དང་
གསུམ་གསུམ་བྱ་སྤུ་ནོན་གྱི་ཚུལ་དུ་མཐུད་པ་ནི་སྣམ་ཕྲན་ཡིན་ལ། དེ་ལྟར་མཐུད་པ་ན་
ཆུང་ངུའི་ཆུང་ངུ་ལ་ནི་གླེགས་བུ་ཕྱེད་དང་གསུམ་གསུམ་སྦྱར་བའི་སྣམ་ཕྲན་དགུ་འབྱུང་།
ཆུང་ངུའི་འབྲིང་ལ་དེ་འདྲའི་བཅུ་གཅིག་དང༌། ཆུང་ངུའི་ཆེན་པོ་ལ་དེ་འདྲའི་བཅུ་
གསུམ་འབྱུང་ངོ༌། །དེས་སྣམ་སྦྱར་འབྲིང་དང་ཆེ་སྐོར་གསུམ་ལ་འགྲེས་སྦྱར་རོ། །བླ་
གོས་དྲུབ་ཚུལ་ནི། གླེགས་བུ་ཕྱེད་དང་གསུམ་གསུམ་བྱ་སྤུ་ནོན་གྱི་ཚུལ་དུ་མཐུད་པས་
སྣམ་ཕྲན་བདུན་འབྱུང་བ་དང་། མཐང་གོས་ལ་གླེགས་བུ་ཆེ་ཆུང་གཉིས་གཉིས་བྱ་སྤུ་
ནོན་གྱི་ཚུལ་དུ་མཐུད་པས་སྣམ་ཕྲན་ལྔ་འབྱུང་ངོ་། །དེ་ལྟར་མཐུད་པའི་རྣམ་པ་ལ་སྣམ་
ཕྲན་དང༌། སྣམ་ཕྲན་གྱི་ཁ་འཕྲོ་ཐོག་ཏུ་ཐོན་པ་དང་གླེགས་བུས་གླེགས་བུ་མནན་པའི་
ཁ་འཕྲོ་གླེགས་བུ་གཞན་གྱི་ཐོག་ཏུ་ཐོན་པ་ལ་ཚལ་བུ་ཞེས་བྱ་ཞིང་། དྲས་པ་མ་མཐུད་
པ་དང་མཐུད་པའི་ལིང་ཚེ་སོ་སོ་བ་ཆེ་ཆུང་དག་ལ་གླེགས་བུ་རྫོགས་པ་དང་ཕྱེད་པ་
ཞེས་བྱའོ། །ཆོས་གོས་འཚེམ་པ་ལ་སོགས་པའི་ཚེ་ས་རྗེན་པ་ལ་ཆོས་གོས་གདིང་བར་
མི་བྱའོ། །ཆོས་གོས་གདིང་བ་དེའི་དོན་དུ་གཏན་པ་བྱའོ། །གཏན་པ་དེ་ཇི་ལྟ་བུ་བྱ་ཞེ་
ན། ཤིང་ལས་བྱས་པ་གྲུ་བཞིའམ་སྒྲིག་མ་ལས་ཐགས་སུ་བཏགས་པར་བྱས་པ་གྲུ་
བཞི་བྱ་ཞིང་དེ་ལ་ཆོས་གོས་བརྗོད་པའི་ཕྱིར་ཐ་གུ་གཞུག་པའི་བུ་ག་ཕྱོགས་བཞིར་
བཏོད་པ་ནི་གཏན་པ་དེ་ཞེས་བྱའོ། །དེའི་ཚད་ཅི་ཙམ་ཞེ་ན། ཆོས་གོས་ཆེ་འབྲིང་ཆུང་
གསུམ་ཅི་ཙམ་པར་རོ་ཞེས་ཆོས་གོས་དང་མཚམས་པའི་ཚད་དུ་བྱའོ་ཞེས་པའོ། ། །
དེའང་ལུང་ཕྲན་ཚེགས་ལས། ཆོས་གོས་ཆེན་པོ་དང༌། འབྲིང་དང༌། ཆུང་ངུ་ངོ་ཞེས་
བཀའ་བསྩལ་པས། ཆོས་གོས་ཆེན་པོ་བརྒྱང་བའི་གཏན་པ་གང་ཡིན་པ་དེ་ལ་འབྲིང་
པོ་དང་ཆུང་ངུ་བརྒྱང་དུ་མི་རུང་ནས་གཏན་པ་མང་པོ་དག་བྱའོ། །ཞེས་གསུངས་ལ།
འོན་ཀྱང་ཆོས་གོས་ཆེན་པོ་བརྒྱང་བའི་གཏན་པ་གང་ཡིན་པ་དེ་ལ་འབྲིང་དང་ཆུང་ངུ་
བརྒྱང་རུང་ན་ནི་གཅིག་གིས་ཆོག་པར་བྱའོ། །ཆོས་གོས་གྲིའུས་དྲའོ། །དགེ་སློང་

མཚོན་ཆ་སྤངས་པའི་ཕྱིར་འདི་ཡང་མི་རུང་ངོ་སྙམ་པའི་དོགས་པ་བསལ་བའི་ཕྱིར་
སྨྲས་པ། གྲིའུ་དེ་བཅང་བར་བྱ་སྟེ་བཅངས་ཀྱང་ཉེས་པ་མེད་པའོ། །གྲིའུ་དེ་དབྱིབས་
ཇི་ལྟ་བུ་བྱ་ན། བྱ་རོག་གི་མཆུ་ལྟ་བུ་སྒུར་པོའམ། བྱ་གག་གི་གཤོག་པ་ལྟ་བུར་ཀྱོག་
པོར་རོ། །དེ་རྒྱུ་ཅི་ལས་བྱས་པ་ཞེ་ན། ལྕགས་ལས་བྱས་པ་ལས་གཞན་བྱ་བ་མ་ཡིན་
ནོ། །གྲིའུའི་ཡུ་བ་འཚེར་བག་ཅན་གྱི་རྩི་ཅན་དང༌། འདི་ལ་ཊཱི་ཀ་ལས། གྲིའུའི་ཡུ་བ་
བསེ་རྩི་ཅན་དང་སྲ་རྩི་ལ་སོགས་པ་འཚེར་བག་ཅན་གྱིས་བསྐུས་པ་ཞེས་གསུངས་པའི་
བསེ་རྩི་ནི་ཤིང་ཞིག་གི་ཐང་ཆུའམ་རྩི་ཡིན་པ་འདྲ་སྟེ། སྨན་གྱི་གཞིའི་སྐབས་ཀྱི་ཁྲི་ཀ་
ལས། ཤིང་མ་ཞོ་ཞེས་བྱ་བ་ནི་རྒྱ་སྐྱེགས་ལས་གཞན་པའི་ཤིང་དག་གི་ཤིང་མ་ཞོ་སྟེ།
བསེ་རྩི་དང་ཐང་ཆུ་ལ་སོགས་པ་དག་གོ །ཞེས་གསུངས་སོ། །སྲ་རྩི་ནི་ཤིང་སཱ་ལའམ་
སྤོས་དཀར་ཤིང་གི་ཐང་ཆུའོ། །ཡུ་བ་ཁྲུ་བོ་ཚོན་རིས་དང་འབུར་ཤད་ལ་སོགས་པ་རི་
མོ་ཅན་མི་བཅང་ངོ༌། །ཁྲིའུའི་ལྕགས་དང་ཡུ་བ་གཉིས་ལས་གྲིའུའི་ལྕགས་ལ་སོར་
དྲུག་གི་ཚད་ལས་ལྷག་པ་མི་བཅང་ངོ༌། །འདི་ལ་ལུང་ཕྲན་ཚེགས་ལས། གྲིའུ་ཆེན་པོ་
དང༌། འབྲིང་དང༌། ཆུང་དུ་རྣམ་པ་གསུམ་བཅང་བར་བྱ་སྟེ། དེ་ལ་ཆེན་པོ་ནི་སོར་དྲུག་
གོ །ཆུང་ངུ་ནི་སོར་བཞིའོ། །དེ་དག་གི་བར་ནི་བར་མའོ། །ཞེས་སོ། །གཞུང་ཁ་ཅིག་
ལས་ནི་གྲིའུ་སོར་བརྒྱད་ལས་ལྷག་པ་མི་བཅུང་ཞེས་སོ། །ཚད་དེ་ལས་ལྷག་ན་ནི་
མཚོན་ཆ་འཆང་བའི་ཉེས་པ་འབྱུང་ངོ༌། །སྤྱིར་རབ་ཏུ་བྱུང་བ་རྣམས་ཀྱིས་ནི་དང་པོ་
བསླབས་པ་ཁས་བླངས་པ་ལྟར་གཞན་གནོད་གཞི་དང་བཅས་པ་ལས་ལྡོག་ཅིང་།
དགེ་སྦྱོང་གི་ཆོས་བཞི་དང་མི་འགལ་བར་བྱེད་དགོས་པ་ལས། དེང་སང་གི་རབ་ཏུ་
བྱུང་བར་ཁས་འཆེ་བ་འགའ་རེས་གཞན་གྱིས་གཤེ་བ་དང་བརྡེག་པ་སོགས་ལ་བཟོད་
པ་ཅུང་ཟད་ཀྱང་མི་བྱེད་པར་མ་ཟད། ཆོས་གོས་འོག་གི་དུག་མདའ་ཞེས་པ་ལྟར་མེ་
མདའ་དང་གྲི་རིང་རྒྱུན་དུ་ལུས་ལ་འཆང་ནས་རང་དགར་གཞན་ལ་བརྙས་བཅོས་དང་
ཁྱད་གསོད། མིང་འདོགས་དང་མཚང་འབྲུ་སོགས་བྱེད་ཅིང་། གལ་ཏེ་གཞན་གྱིས་

གཤེ་གཤེ་ཅུང་ཟད་ཙམ་བྱས་ནའང་དང་པོ་ནས་ཐད་ཀར་གྲི་དང་མེ་མདས་ལས་ཀ་
རྩོམ་ཞིང་། མཐར་འཁོན་པ་སྡུམ་པར་བྱེད་པའི་ཚེ་ནའང་། མནའ་སྐྱེལ་ཞིང་རྫུན་
གཏམ་པ་སོགས་གཡོ་སྒྱུ་སྣ་ཚོགས་ཀྱིས་རང་རྒྱལ་གཞན་ཕམ་ལ་རྩོན་ཅིང་། ད་དུང་ངོ་
ཚ་མེད་པར་ཁོ་བོ་ནི་རབ་བྱུང་བ་ཡིན་པས་ཁྱིམ་པ་དང་མི་འདྲ་ཞིང་སྐྱ་སེར་གྱི་ཁྱད་
པར་ཡོད་ཅེས་མི་འོས་པའི་བཤགས་པ་སྣ་ཚོགས་ལེན་པ་སོགས་རབ་བྱུང་དུ་མ་ཟད་
ཁྱིམ་པ་རྒྱུ་འབྲས་ལ་ཅུང་ཟད་རྩ་བ་རྣམས་ཀྱིས་ཀྱང་མི་སྒྲུབ་པའི་ཡ་ང་བ་དང་གདུག་
རྩུབ་ཀྱི་སྤྱོད་པ་སྣ་ཚོགས་བྱེད་པ་ལ། ཆོས་ལ་དགའ་བ་རྣམས་ཀྱིས་དད་ལོག་དང༌།
མི་དགའ་བ་རྣམས་ཀྱིས་ཆོས་པ་དང་རབ་བྱུང་གི་མིང་འཆང་བ་རྣམས་ནི་འདི་དང་འདི་
འདྲ་ཡིན་ནོ་ཞེས་སངས་རྒྱས་ཀྱི་ཆོས་དང་རབ་ཏུ་བྱུང་བ་སྤྱི་ལ་སྐུར་བ་འདེབས་པར་
བྱེད་ཅིང་། ནམ་ཞིག་སྐྱེ་བོ་རྣམས་ཀྱི་མིག་སྔར་ཆོས་པ་སྤྱི་དང༌། ཁྱད་པར་དུ་གོས་
དམར་པོ་གྱོན་པ་རྣམས་ནི་ལས་རྒྱུ་འབྲས་ལ་གཏན་ནས་མི་རྩི་བའི་དམེ་བོ་དང་ཆོམ་
རྐུན་ལྟ་བུར་འདུ་ཤེས་ཏེ། བསྟན་པ་རིན་པོ་ཆེ་ལ་ཤིན་ཏུ་མི་བཟད་པའི་ཆག་སྒོ་
བསླངས་ཏེ་བདག་གཞན་གཉིས་ཕོང་གི་རྒྱུར་འགྲོ་ཉེན་ཆེ་བས་རབ་ཏུ་བྱུང་བ་རྣམས་
ཀྱིས་ཁྱིམ་ནས་ཁྱིམ་མེད་པར་རབ་ཏུ་བྱུང་ཞེས་པ་ལྟར་ཁྱིམ་པ་འཇིག་རྟེན་པའི་བྱ་
བཞག་རྣམས། ཐམས་ཅད་ནས་ཐམས་ཅད་དུ་དོར་མ་ཐུབ་ནའང་ཆོས་དང་འཇིག་རྟེན་
གཉིས་ཀྱི་ནང་ནས་ཆོས་གཙོ་བོ་བྱས་ཏེ། སངས་རྒྱས་ཀྱི་བསྟན་པ་སྤྱི་དང༌། རང་གི་
བསྲུང་བྱ་ལ་བསམ་གཞིག་ཅུང་ཙམ་བཏང་ནས་གཞན་གནོད་ཀྱི་བསམ་སྦྱོར་ངན་པ་
ཐམས་ཅད་སྤངས་ཏེ་སྤྱོད་ལམ་ཐམས་ཅད་ཆོས་བཞིན་འདུལ་བ་བཞིན་བྱེད་པར་སྙིང་
ཐག་པ་ནས་རེ་བ་ལན་བརྒྱར་ཞུ་བ་ལགས་སོ། །གྲིའུ་སོར་བཞི་པས་ཐུང་བ་ནི་དགོས་
པ་མེད་པས་བཅང་བར་མི་བྱ་བ་ཉིད་དོ། །དགོས་པ་དམན་པ་ལ་དགོས་པ་མེད་ཅེས་
གསུངས་པ་ཡིན་ནོ། །གཉིས་པ་ནི། ལྕི་བའི་བྱུག་པས་བསྐུས་པར་བཙེམ་མོ། །ལྕི་བ་
མེད་ན་ཆག་ཆག་བཏབ་ཅིང་ཕྱག་པར་རོ། །དེ་བཙེམ་པར་བྱའོ། །ཁབ་ཀྱིས་ཀྱང་ངོ་། །

དེ་བཅང་བར་བྱའོ། །ར་གན་དང་ཟངས་དང་འཁར་བ་དང་ལྕགས་ལས་བྱས་པ་ལས་
གཞན་པ་མི་བཅང་ངོ་། །ཁ་ཅིག་ལས་ཟངས་དང་ལྕགས་རྣོ་བ་དག་ལས་བྱས་པ་ཞེས་
སོ། །དེའི་ཁབ་རལ་མྱུ་གུ་ལྟ་བུའམ་ཆང་པ་ལྟ་བུ་བཅང་བར་བྱའོ། །དེ་ངོ་ཚ་མེད་པ་
དང་དགེ་ཚུལ་དག་ལ་རག་ལས་པར་མི་བྱའོ། །མི་བཤེས་པ་དང་མི་དྲན་པ་དང་། རང་
བཞིན་དུ་གནས་པ་མ་ཡིན་པ་དག་ལ་ཡང་ངོ་། །ཁབ་དང་གྲིའུ་དག་བཙས་མི་ཟོས་པར་
བྱ་བའི་ཕྱིར་སྤྲ་ཚིལ་གྱིས་བསྐུས་པའི་རས་མར་གཞུག་པར་བྱའོ། །མི་འབྱིལ་བར་བྱ་
བའི་ཕྱིར་ཆོས་གོས་ལ་སྒྲོག་རྟེན་བྱས་ཏེ་སྒྲོག་གཟུངས་གདགས་སོ། །སྒྲོ་གུ་ཡང་ངོ་། །
ཞེས་གསུངས་ཏེ། ཆོས་གོས་བཙེམ་པའི་གནས་ནི་རྡུལ་མི་ལྡང་བར་བྱ་བའི་ཕྱིར་བ་
ལང་གི་ལྕི་བས་བྱུག་པས་བསྐུས་པར་བཙེམ་མོ། །བ་ལང་གི་ལྕི་བ་མེད་ན་ཆག་ཆག་
བཏབ་ཅིང་ཕྱག་པར་རོ་ཞེས་དེར་ཆོས་གོས་བཙེམ་མོ་ཞེས་པའོ། །དགེ་སློང་གིས་བཟོ་
རྗེས་སུ་བསྒྲུབ་པར་མི་བྱའོ་ཞེས་སྤྱིར་བཀག་པས་འདི་ཙམ་ཡང་མི་རུང་ངམ་སྙམ་པའི་
དོགས་པ་བསལ་བའི་ཕྱིར་སྨྲས་པ། དགེ་སློང་གིས་ཆོས་གོས་དེ་བཙེམ་པར་བྱའོ། །
དགེ་སློང་དག་བྱ་གག་གི་གཤོག་ཤིང་ངམ་སྨྱུག་མའི་ཚལ་བུ་གང་ཡིན་པས་ཆོས་གོས་
དག་བཙེམ་པར་བྱའོ་ཞེས་གསུངས་པ་དེ་གཉིས་འབའ་ཞིག་ཏུ་མ་ཟད་ཀྱི་ཁབ་ཀྱིས་
ཀྱང་བཙེམ་དུ་རུང་ངོ༌། །ཁབ་དེ་བཅུང་བར་བྱའོ། །ཁབ་དེའི་རྒྱུ་ར་གན་དང་། ཟངས་
དང༌། འཁར་བ་དང་། ལྕགས་ལས་བྱས་པ་ལས་གཞན་པ་གསེར་དངུལ་ལ་སོགས་
པ་ལས་བྱས་པའི་ཁབ་མི་བཅུང་ངོ༌། །ལུང་མ་མོའི་གཞུང་ཁུ་ཅིག་ལས་ནི་ཁབ་ཀྱི་རྒྱུ་
ཟངས་རྣོ་བ་དང་ལྕགས་རྣོ་བ་ཉིད་ཀྱི་རིགས་དགུ་ལས་བྱས་པ་བཅང་ངོ༌། །ཞེས་སོ། །
བཟོའི་སྣོད་ཉེ་བར་གཞག་པར་མི་བྱའོ་ཞེས་དགེ་སློང་གང་ཟག་གིས་བཟོའི་ཆ་སྤྱད་
བསྲེལ་བ་སྤྱིར་བཀག་པས་འདི་ཙམ་ཡང་མི་རུང་ངམ་སྙམ་པའི་དོགས་པ་བསལ་བའི་
ཕྱིར་སྨྲས་པ། ཁབ་དེའི་ཁབ་རལ་ཏེ་ཁབ་ཤུབས་སྣ་ནས་སྒོ་དབྱེར་རུང་བ་སྦུ་གུ་ལྟ་
བུའམ་གློ་ནས་ཁ་དབྱེར་རུང་བ་ཆང་པ་ལྟ་བུ་བཅུང་བར་བྱའོ། །དེའི་རྒྱུ་ནི་འགྲེལ་ཆུང་

ལས། ཁབ་རལ་ནི་ཕྱིང་བུ་དང་རས་མ་དང་སྨུག་མ་ལས་བྱ། ཞེས་སོ། །ཁབ་རལ་དེ་
ཚུལ་ཁྲིམས་ལས་གཡེལ་བའི་དགེ་སློང་ངོ་ཚ་མེད་པ་དང་དགེ་ཚུལ་དག་ལ་བཅོལ་
ནས་རག་ལས་པར་གཞག་པར་མི་བྱའོ། །རང་དང་མི་བཤེས་པ་སྟེ་འཁོན་ཡོད་ཅིང་
མི་མཛའ་བ་དང་ཧ་ཅང་བརྗེད་ངས་ཆེ་བའི་མི་དྲན་པ་དང༌། ཤེས་པ་རང་བཞིན་དུ་
གནས་པ་མ་ཡིན་པ་དག་ལ་ཡང་ངོ་ཞེས་དེ་དག་ལ་ཁབ་རལ་བཅོལ་ཏེ་རག་ལས་པར་
གཞག་པར་མི་བྱའོ་ཞེས་བསྟན་ཏོ། །ཁབ་དང་གྲིའུ་དགུ་བཙུས་མི་ཟོས་པར་བྱ་བའི་
ཕྱིར་སྤྲ་ཚིལ་གྱིས་ཏེ་སྦྲང་རྩིའི་སྙིགས་མས་བསྐུས་པའི་རས་མར་གཞུག་པར་བྱའོ། །
ཆོས་གོས་གྱོན་པ་ལུས་ལས་མི་འབྱིལ་བ་སྟེ་མི་ལྟུང་བར་བྱ་བའི་ཕྱིར་ཆོས་གོས་ལ་
སྒྲོག་གཟུངས་ཀྱི་རྟེན་ལྷན་པ་གྲུ་བཞི་ལྷན་པར་བྱས་ཏེ་དེ་ལཾ་སྒྲོག་གཟུངས་ཏེ་འཛིན་
བྱེད་ཀྱི་ཐ་གུ་གདགས་སོ། །ཕྱོགས་གཅིག་ལ་སྒྲོག་རྟེན་ལྷན་པ་གྲུ་བཞི་ལྷན་པར་བྱས་
ཏེ་དེ་ལ་སྒྲོ་གུ་ཡང་ངོ་ཞེས་གཟུང་བྱའི་ཐ་གུ་གདགས་སོ་ཞེས་པའོ། །རྒྱ་ནག་གི་དགེ་
སློང་དག་གི་ཆོས་གོས་ལ་ནི་ཤིང་ལས་བྱས་པའི་སྒྲོག་གཟུངས་དང་སྒྲོ་གུ་སྦྱར་ཡོད་པ་
མཐོང་ངོ༌། །གསུམ་པ་ནི། བཙོ་བླག་མཁན་ལ་གོས་ཁ་བསྒྱུར་བ་དང་ཁ་མ་བསྒྱུར་བ་
འཁྲུར་གཞུག་པར་མི་བྱའོ། །དེ་དང་འདྲ་བར་རང་གིས་མི་བྱའོ། །དེའི་ངོགས་སུ་མི་
བྱའོ། །ཤིང་གི་ངོས་ལ་མི་བྱའོ། །གཞོང་པ་འཇམ་པོར་བཀྲུ་བར་བྱའོ། །ཆུ་བདེ་བས་
སོ། །ལག་པ་གཉིས་ཀྱིས་མཐར་གྱིས་བསྒྱུར་ཞིང་ངོ་། །མི་ནུས་ན་རྐང་པ་གཉིས་ཀྱིས་
སོ། །དེ་ལྟར་ཁྱིམ་པས་བཀུར་རུང་ངོ་། །དེས་གཞན་དུ་གྱུར་པར་སྤྱོད་པ་བསྲུང་བར་
བྱའོ། །ཕྱག་དར་ཁྲོད་ནི་ལེགས་པར་བཀྲུས་པ་དང་། བཙེམས་པ་དང་། ཁ་བསྒྱུར་བ་
བཅང་བར་བྱའོ། །མི་གཙང་བས་གོས་པའི་ཆོས་གོས་མི་བཅང་ངོ་། །ཞེས་གསུངས་ཏེ།
བཙོ་བླག་མཁན་ལ་གོས་ཚོན་གྱིས་ཁུ་བསྒྱུར་བ་དང་དཀར་པོ་ལྟ་བུ་ཁ་མ་བསྒྱུར་བ་
འཁྲུར་གཞུག་པར་མི་བྱའོ། །གོས་རལ་བ་ལ་སོགས་པ་བཟློག་པའི་ཕྱིར་ཏེ། ཚིག་
ལེར། བཙོ་བླག་མཁན་གྱིས་བརྩེ་མེད་པར། །གོས་དག་དྲག་ཏུ་སྤྲུག་བརྡབས་ན། །

ཚགས་སྲན་ཟད་པར་བྱེད་པའི་ཕྱིར། །བསྟན་བཅོས་ལས་ནི་རབ་ཏུ་བཀག །ཅེས་སོ། །
བཙོ་བླག་མཁན་དེ་དང་འདྲ་བར་དགེ་སློང་རང་གིས་རྡེབ་པ་ལ་སོགས་པས་བཀྲུ་བར་
མི་བྱའོ། །བཙོ་བླག་མཁན་གྱིས་གོས་འཁྲུ་བ་དེའི་ཆུའི་ངོགས་ཏེ་ཆུ་འགྲམ་ཉེ་ལོགས་
སུ་གོས་བཀྲུ་བར་མི་བྱའོ། །ཤིང་ལེབ་ཀྱི་སྟེང་གི་ངོས་ལ་གཏད་དེ་གོས་བཀྲུ་བར་མི་
བྱའོ། །འོ་ན་གོང་དུ་བཀྲུ་ཞེ་ན། གཞོང་པ་འཇམ་པོར་བཀྲུ་བར་བྱའོ། །དྲི་མ་འདག་
སླ་བའི་ཕྱིར་གྲང་དྲོ་རན་པའི་ཆུ་བདེ་བས་སོ་ཞེས་ཆུ་བདེ་བས་བཀྲུ་བར་བྱའོ་ཞེས་པའོ། །
ལག་པ་གཉིས་ཀྱིས་མཐར་གྱིས་དལ་བུས་བསྒྱུར་ཞིང་ངོ་སྟེ་དེ་ལྟར་བཀྲུ་བར་བྱའོ། །
གལ་ཏེ་ཤེད་ཕྱུང་ནས་དྲག་ཏུ་བསྒྱུར་ན་དྲི་མ་མི་འདག་པས་རིམ་གྱིས་དལ་བུས་བསྒྱུར་
བ་དྲི་མ་འདག་པའི་ཐབས་ཡིན་ནོ། །གལ་ཏེ་ལག་པ་གཉིས་ཀྱིས་མི་ནུས་ན་རྐང་པ་
གཉིས་ཀྱིས་སོ་ཞེས་རྐང་པ་གཉིས་ཀྱིས་བཀྲུ་བར་བྱའོ་ཞེས་པའོ། །ཇི་ལྟར་རང་གིས་
བཀྲུ་བའི་ཚུལ་དེ་ལྟར་ཁྱིམ་པ་ལ་བཅོལ་ཏེ་ཁྱིམ་པས་བཀྲུར་རུང་ངོ༌། །ཁྱིམ་པ་དེས་
བཀྲུ་བའི་ཚུལ་སྔར་ཇི་སྐད་བསྟན་པ་དེ་ལས་གཞན་གོས་ཆུད་ཟོས་པ་ཉིད་དུ་གྱུར་པ་
ལོག་པར་སྤྱོད་པ་དགེ་སློང་གིས་བསྲུང་བར་བྱའོ། །གོས་བཀྲུས་པ་ལ་ཡོན་ཏན་ལྔ་
ཡོད་པར་འདུལ་བ་བསྡུས་པ་ལས། བཀྲུས་པ་ལ་ཡོན་ཏན་ལྔ་སྟེ། དྲི་མི་ཞིམ་པ་མེད་
པར་འགྱུར་བ་དང་། ཤིག་དང་སྲོ་མའི་ཉེས་པ་དང་། དྲི་མ་དང་གཡན་པའི་ཉེས་པ་དང་།
ཚོན་འཛིན་པར་འགྱུར་བ་དང་། ལོངས་སྤྱད་དུ་བཟོད་པའོ། །ཞེས་སོ། །ཕྱག་དར་ཁྲོད་
ནི་ལེགས་པར་བཀྲུས་པ་དང་། ལེགས་པར་བཙེམས་པ་དང་། ལེགས་པར་ཁ་བསྒྱུར་
བ་བཅུང་བར་བྱའོ། །བཤང་གཅི་ལ་སོགས་པ་མི་གཙང་བས་གོས་པའི་ཆོས་གོས་
མི་བཅང་ངོ༌། །འཆང་ན་ཉེས་བྱས་སུ་འགྱུར་བས་མོད་ལ་ལེགས་པར་བཀྲུས་ཏེ་བཅང་
བར་ཊི་ཀ་ལས་གསུངས་སོ། །དེ་ལྟར་རབ་བྱུང་རྣམས་ཀྱིས་གོས་ཐམས་ཅད་ལ་གཙང་
སྦྲ་ལེགས་པོ་བྱེད་དགོས་པ་ལ། ཡུལ་འགའ་རེ་ན་གོས་ལ་ཚི་དྲེག་ཆགས་པའི་བན་དེ་
བཙུན་པར་རྩི་ཞིང་ཆེད་དུ་ཚི་དྲེག་ཅན་བགོ་བར་བྱེད་མོད། དེ་ནི་བསམ་བློ་དང་ལུགས་

སྲོལ་ཕྱིན་ཅི་ལོག་ཡིན་ཏེ། སངས་རྒྱས་ཀྱིས་ཐ་སྙད་ཕྱིའི་གཙང་སྦྲ་དང་། དོན་དམ་པ་
ནང་གི་གཙང་སྦྲ་ཞེས་གཉིས་སུ་གསུངས་ཤིང༌། ཕྱིའི་གོས་སོགས་གཙང་སྦྲ་བྱས་ན་
ཡོན་ཏན་མང་དུ་ཡོད་པར་གསུངས་པས་སོ། །བཞི་པ་ནི། ཚོན་བཟང་བ་ཉིད་དུ་བྱ་
བའི་ཕྱིར་གྲིབ་མ་དང་ཉི་མ་འདྲེན་མར་བརྡུང་ཞིང་བསམ་པར་བྱའོ། །གོས་དག་མེད་
པར་བསྐོལ་ལོ། །བྱེ་བྲག་གསུམ་མན་ཆད་དུའོ། །མང་བ་ཉིད་དུ་འདོད་པ་ཉིད་ཡིན་ན་
ལན་གསུམ་དུ་བྱའོ། །ཕྱི་མ་ཆེས་ངན་པ་ཉིད་དོ། །དེའི་ཕྱིར་སྣོད་ཐ་དད་པར་གཞག་གོ །
འདི་ནི་དང་པོའོ་ཞེས་བྱ་བ་ལ་སོགས་པའི་ཡི་གེ་བྲིའོ། །སྔར་དང་པོ་དང་སྦྱར་རོ། །
གོས་ཀུན་ནས་བསུབས་པ་ལའོ། །དེ་ལས་ཐུན་ཅི་ཙམ་རན་པ་བཅུ་ཞིང་གཞོང་པར་
བླུག་གོ །གཤེར་ཆེས་ན་འཛག་ལ། སྐམ་ཆེས་ན་འགྲིས་པར་འགྱུར་བས་དེའི་ཕྱིར་
རན་པར་རོ། །གཟར་ཐག་ཐང་བཅད་པ་ཉིད་ལ་བསྐམས་ན་བཟང་ངོ༌། །མཐའ་སྦྱར་
བས་སོ། །དཔང་བུ་དག་གིས་སོ། །གཟུང་དཀའ་བ་རྣམས་ནི་རྩྭ་བཏིང་བར་རོ། །ཚོན་
ཕྱོགས་གཅིག་ཏུ་མི་འཚིག་པར་བྱ་བའི་ཕྱིར་ཡང་དང་ཡང་དུ་བསྒྱུར་བར་བྱའོ། །ཚོན་
སར་པ་ནི་སར་པ་དག་ལ་བླུགས་ན་བཟང་ངོ་། །རྙིང་པ་ནི་རྙིང་པ་དག་ལའོ། །སར་པ་
ནི་ཉི་མ་ལ་བསམས་ནའོ། །རྙིང་པ་རྣམས་ནི་གྲིབ་མ་ལའོ། །མི་འགྲིས་པར་བྱ་བའི་
ཕྱིར་ཉི་མ་གཞན་ལ་ཆུའི་ཐུན་བླུག་གོ །བང་རིམ་དང་འཆག་སར་ཚོན་གྱི་ལས་མི་བྱའོ། །
གཙུག་ལག་ཁང་དུ་མི་བྱའོ། །དེའི་སྟེང་དུ་བྱའོ། །འཐོར་འཐུང་བྱ་བའི་ཉེ་འཁོར་དུ་མི་
བྱའོ། །ཕྱོགས་དེར་ཞལ་ཞལ་བྱའོ། །གལ་ཏེ་རྡོ་ཐལ་གྱིས་བྱུགས་པ་ཡིན་ན་བཀྲུའོ། །
གལ་ཏེ་བརྩམས་པ་ན་རླུང་དང་ཆར་འོང་ན་ཁྱམས་སུའོ། །བྱས་ཟིན་ནས་ཕྱོགས་དེར་ལྕི་
བའམ་སས་བྱུག་པར་བྱའོ། །ཞེས་གསུངས་ཏེ། ཉི་མ་ཚ་བ་ལ་བསྐམས་ན་ཚོན་ངན་
པར་འགྱུར་ལ་གྲིབ་མ་ལ་བསམས་ན་རླན་ཁྱེར་ཏེ་ཉམས་པར་འགྱུར་བས་ན་ཚོན་གྱི་
ཁ་དོག་བཟུང་བ་ཉིད་དུ་བྱ་བའི་ཕྱིར་གོས་ལ་རས་ཤིན་ཏུ་སྲབ་མོས་བཀབ་ནས་ཉི་
མར་བཞག་པའམ། བར་འགའ་ཉི་མ་ལ་གཞག་ཅིང་བར་འགའ་གྲིབ་མ་ལ་བཞག་སྟེ་

དེ་ལྟར་གྲིབ་མ་དང་ཉི་མ་འདྲེན་མར་བསྐམ་དགོས་ཤིང་། དེ་ཡང་དང་པོ་ཚོན་གྱི་རྡོག་
ཕྱེ་མ་ཞི་བ་གོས་ལ་འབྱར་ཡོད་པ་རྣམས་བརྡུང་ཞིང་དེ་ནས་བསྐམ་པར་བྱའོ། །ཚོན་
གྱི་ནང་དུ་གོས་དག་མེད་པར་ཚོན་རྐྱང་བར་བསྐོལ་ལོ། །ཅི་ཙམ་དུ་ཞེ་ན། ཚོན་ལན་
ཅིག་བསྐོལ་ནས་དེའི་ཁུ་བ་རྣམས་སྣོད་གཞན་དུ་བླུག་ལ། ཚོན་དེ་ཉིད་ལ་སླར་ཡང་ཆུ་
བླུགས་ནས་བསྐོལ་བ་སོགས་དེ་ལྟར་བྱེ་བྲག་གསུམ་མན་ཆད་དུ་བསྐོལ་བར་བྱའོ། །
ཐམས་ཅད་དུ་ལན་གསུམ་བསྐོལ་དགོས་སམ་ཞེ་ན། ཚོན་གྱི་ཁུ་བ་མང་བ་ཉིད་དུ་
འདོད་པ་ཉིད་ཡིན་ན་ལན་གསུམ་དུ་བསྐོལ་བར་བྱའོ། དང་པོ་བསྐོལ་བ་བས་ཕྱི་མཾ་
བསྐོལ་བ་རྣམས་ཚོན་གྱི་ཁུ་བའི་ཁ་དོག་ཆེས་ངན་པ་ཉིད་དོ། །ཕྱི་མ་ཆེས་ངན་པ་ཉིད་
ཡིན་པ་དེའི་ཕྱིར་བསྐོལ་བ་རྣམས་མི་བསྲེ་བར་སྣོད་ཐ་དད་པར་གཞག་གོ །ཚོན་ཁུ་
སྔ་ཕྱི་རིམ་པ་གསུམ་པོ་སོ་སོར་ཤེས་པར་བྱ་བའི་ཕྱིར་འདི་ནི་ཚོན་ཁུ་དང་པོའོ། །འདི་
ནི་གཉིས་པའོ་ཞེས་བྱ་བ་ལ་སོགས་པའི་ཡི་གེ་སྣོད་ཀྱི་སྟེང་དུ་བྲིའོ། །སྔར་ཚོན་དང་
པོ་བསྐོལ་བ་དང་གོས་རྣམས་སྦྱར་རོ། །ཚོན་ལེགས་པར་འཛིན་པ་ཉིད་དུ་བྱ་བའི་ཕྱིར་
ཚོན་གྱི་ནང་དུ་གོས་ཀུན་ནས་བསུབས་པ་ལ་ཚོན་དང་སྦྱར་བར་བྱའོ། །ཚོན་གྱི་ཁུ་
བར་ཕར་ཆོས་གོས་གཞུག་པར་མི་བྱ་བར་ཚོན་བསྐོལ་བ་དེ་ལས་ཐུན་ཅི་ཙམ་གྱིས་
གོས་བང་པར་འགྱུར་བའི་རན་པ་བཅུ་ཞིང་གཞོང་པར་གོས་བཞག་པ་ལ་བླུག་གོ །
ཚོན་གྱི་ཐུན་མང་སྟེ་གར་ཆེས་ན་གོས་ལས་འཛག་ལ་ཚོན་གྱི་ཐུན་ཉུང་ནས་སྐམ་
ཆེས་ན་འགྲིས་པར་ཏེ་ཁེ་ཁོལ་ལུས་ནས་ཆོས་གོས་དག་ཁྲ་བོར་འགྱུར་བས་དེའི་ཕྱིར་
ཐུན་རན་པར་རོ་སྟེ་རན་པར་བླུག་གོ་ཞེས་པའོ། །འགྲིས་པ་ནི་ཁྲ་བོའི་བརྡ་རྙིང་ངོ༌། །
བསྐམ་པའི་ཚུལ་ནི་གཟུར་ཐག་ཐང་བཅུད་ཅིང་བརྒྱངས་པ་ཉིད་ལ་གོས་ཁ་བསྒྱུར་བ་
དེ་བཏགས་ཏེ་བསྐམས་ན་བཟང་ངོ༌། །ཇི་ལྟར་ཞེ་ན། གོས་དེའི་ངོས་གཅིག་གི་མཐའ་
རྣམས་གཟར་ཐག་ལ་སྦྱར་བས་སོ། །ཇི་ལྟར་མཐའ་སྦྱར་བར་བྱ་ཞེ་ན། ཆོས་གོས་ཀྱི་
མཐའ་ནས་དཔང་བུ་སྟེ་ཐ་གུ་དག་གིས་བཏགས་ནས་གཟར་ཐག་ལ་སྦྱར་བས་སོ། །

དཔང་བུ་དག་གིས་གཟུང་དཀའ་བ་གོས་ལྕི་བ་ལ་སོགས་པ་རྣམས་ནི་རྩྭ་བཏིང་བར་
རོ་སྟེ་དེར་བསྐམ་མོ་ཞེས་པའོ། །ཐ་གུས་བརྒྱངས་ཏེ་བསམ་པ་དེ་ཚོན་གྱི་ཁུ་བ་ཆོས་
གོས་ཀྱི་ཕྱོགས་གཅིག་ཏུ་མི་འཚིག་པར་གོས་ལ་ཚོན་གྱིས་ཁྱབ་པར་བྱ་བའི་ཕྱིར་གོས་
ཀྱི་བླ་འོག་ཡང་དང་ཡང་དུ་བསྒྱུར་བར་བྱའོ། །ཚོན་སུར་པ་ནི་གོས་སར་པ་དག་ལ་
བླུག་ན་བཟང་ངོ༌། །ཚོན་རྙིང་པ་ནི་གོས་རྙིང་པ་དག་ལ་བླུག་ན་བཟང་བའོ། །གོས་
སར་པ་རྣམས་ནི་ཉི་མ་ལ་བསམས་ན་བཟང་བའོ། །དེའང་འཚེར་བག་ཉམས་པར་
འགྱུར་བའི་ཕྱིར་རོ། །གོས་རྙིང་པ་རྣམས་ནི་གྲིབ་མ་ལུ་བསྐམས་ན་བཟང་བའོ། །དེ་
ཡང་ཁ་དོག་ཆེས་ངན་པར་མི་འགྱུར་བའི་ཕྱིར་རོ། །ཚོན་ཕྱོགས་གཅིག་ཏུ་མི་འགྲིས་པ་
སྟེ་ཁེ་ཁོལ་མེད་པར་བྱ་བའི་ཕྱིར་ཕྱིས་དེ་ཉིན་པར་རམ་ཉི་མ་གཞན་ལ་ཆུའི་ཐུན་ཅི་
ཙམ་གྱིས་བང་བར་འགྱུར་བ་བླུག་གོ །དེ་ནས་བསུབས་པ་དང་བསྐམ་པར་བྱའོ་ཞེས་
ཊི་ཀ་ལས་སོ། །གཙུག་ལག་ཁང་གི་ཁྱམས་ཀྱི་བང་རིམ་དང་འཆག་སར་གོས་ཁ་
བསྒྱུར་བའི་ཚོན་གྱི་ལས་མི་བྱའོ། །གཙུག་ལག་ཁང་དུ་ཚོན་གྱི་ལས་མི་བྱའོ། །གཙུག་
ལག་ཁང་དེའི་སྟེང་དུ་ཚོན་གྱི་ལས་བྱའོ། །འཐོར་འཐུང་བྱ་བའི་ཉེ་འཁོར་ཏེ་ཆབ་ཁུང་
གི་ས་ལ་སོགས་པའི་གནས་གང་དུ་གདོང་དང་ལག་པ་སོགས་བཀྲུ་བའི་གནས་ཀྱི་ཉེ་
འཁོར་དུ་ཚོན་གྱི་ལས་མི་བྱའོ། །ཚོན་གྱི་ལས་བྱ་བའི་ཕྱོགས་དེར་ཆོས་གོས་འཚེད་
པའི་སྔ་རོལ་ཏུ་ཞལ་ཞལ་བྱའོ། །གལ་ཏེ་ཕྱོགས་དེ་རྡོ་ཐལ་གྱིས་བྱུགས་པ་ཡིན་ན་
དེའི་ཚེ་ཆུས་བཀྲུའོ། །གལ་ཏེ་ཚོན་གྱི་ལས་བརྩམས་པ་ན་རླུང་དང་ཆར་བ་འོང་ན་
དེའི་ཚེ་ཁྱམས་སུ་ཚོན་གྱི་ལས་བྱའོ། །ཁྱམས་སུ་ཚོན་གྱི་ལས་བྱས་ཟིན་ནས་ཕྱོགས་
དེར་ལྕི་བའམ་སས་བྱུག་པར་བྱའོ། །གཉིས་པ་ལོངས་སྤྱོད་པའི་ཚུལ་ནི། བཅགས་པ་
དང་བརྡབས་པ་རུང་བར་མ་གྱུར་པ་སྤྱད་པ་བསྟེན་པར་མི་བྱའོ། །འདི་ལ་འཚེར་བ་
ཉམས་པ་ནི་རུང་བ་ཡིན་ནོ། །ཆུས་བརླན་པ་ཉིད་ནའོ། །ཟིལ་བས་བརླན་ན་ལག་པས་
མཉེ་བས་ཉམས་པར་བྱ་སླའོ། །ཤམ་ཐབས་བགོས་པའི་སྟེང་དུ་སྐ་རགས་བཅིང་ངོ༌། །

ཤུར་བུའམ་ལྕག་པོད་དམ་རྒྱུ་ཅང་ངམ་ཤུར་བུ་ཕྲེའུས་སོ། །ས་རགས་མ་བཅིངས་པར་
གྲོང་དུ་འཇུག་པར་མི་བྱའོ། །ཁྲིས་གཅིག་གིས་ཀྱང་ངོ༌། །ཚོམ་བུ་ཅན་དང་ཚར་ཚར་
ཅན་དང་ཟླ་གམ་ཅན་དང་། གསེར་སྐུད་ནི་རྒྱུན་མ་ཡིན་པ་མ་ཡིན་ནོ། །ཁྲ་བོར་བྱས་
པ་ཡང་དེ་དང་འདྲའོ། །གཞི་མ་བཏིང་བའི་སར་ཆོས་གོས་གཞག་པར་མི་བྱའོ། །མི་
གཙང་བའི་ཕྱོགས་སུ་མི་གཞག་གོ །རྟུལ་བ་ཡོད་ན་ཁུར་ལྕི་བས་མི་མནན་ནོ། །གཞན་
དུ་སྤྱད་པས་ཡོངས་སུ་སྤྱད་པར་མི་བྱའོ། །བཤང་བ་དང་གཅི་བ་བྱ་བ་དང་མི་གཙང་
བའི་བྱི་དོར་བྱ་བ་དག་ཏུ་བླ་གོས་བགོ་བ་བསྟེན་པར་མི་བྱའོ། །དེར་ཉལ་བར་མི་བྱའོ། །
བསོད་སྙོམས་ལ་རྒྱུ་བ་དང་མཆོད་སྟོན་དང་མཆོད་རྟེན་ལ་ཕྱག་བྱ་བ་དང་རྗེ་ས་བྱ་བ་དང་
དགེ་འདུན་ཚོགས་པ་དང་གདམས་ངག་དང་ཆོས་མཉན་པ་ཉམས་སུ་མྱོང་བ་ལས་གཞན་
པའི་བྱ་བ་ལ་སྣམ་སྦྱར་བགོ་བར་མི་བྱའོ། །དེ་ལ་འདུག་པའམ་ཉལ་བར་མི་བྱའོ། །
འགའ་ཡང་བསྐུར་བ་ལ་སྦྱར་བར་མི་བྱའོ། །ལུས་ལ་རེག་པར་བགོ་བར་མི་བྱའོ། །
མཆན་ཁུང་གཡས་པའི་དྲོད་ཀྱིས་དེ་མ་རུང་བར་འགྱུར་རོ། །དེ་ལྟར་མི་འགྱུར་བར་བྱ་
བའི་ཕྱིར་ཕྱོགས་དེར་དེ་ལ་གོས་གླན་པར་བྱའོ། །ཁྲུ་ཕྱེད་དང་དོ་དང་མཐོ་གང་ངོ་། །
ངོས་གཉིས་ཀར་སྐུད་པའི་གཟུངས་ཀྱིས་སྦྱར་རོ། །དུས་དུས་སུ་དེ་བཀྲུ་བ་དང་ཁ་
བསྒྱུར་བར་བྱའོ། །དེའི་དེ་ནི་བཙག་གིས་སོ། །གདོང་ཕྱིས་བཅང་བར་བྱའོ། །ལུས་
འཛག་པས་རྣག་གཟན་ནོ། །དེ་ཆོས་གོས་ཀྱི་ནང་དུ་བགོའོ། །འབྱར་ན་བསྐ་བའི་
ཆུའམ་སོ་ཕག་གི་ཕྱེ་མ་དང་སྦྱར་བའི་ཆུས་སྦངས་ཏེ་དལ་བུས་ཁད་ཀྱིས་དགོག་པར་
བྱའོ། །རྣག་དང་ཁྲག་ཀྱང་ངོ༌། །དུས་དུས་སུ་བཀྲུ་བ་དང་བསྐམ་པ་དང་ཁ་བསྒྱུར་བར་
བྱའོ། །དེའི་དེ་ནི་བཙག་གིས་བཟང་ངོ་། །དེའི་དེ་ལ་ནི་སའི་སྙིང་པོས་བཟང་ངོ་། །ཆོས་
གོས་དག་གར་བབ་བབ་ཏུ་མི་གཞག་གོ །དེའི་དོན་དུ་གདང་བུ་བཙའོ། །དེའི་དོན་དུ་
སྦུབས་ཁུང་བྱའོ། །གཙུག་ལག་ཁང་བརྩིག་པའི་ཚེ་ནའོ། །བྱས་ཟིན་ནས་བུ་གུ་མི་བྱའོ། །
ཁང་ཁྱིམ་ལ་ཡང་དེ་བཞིན་ནོ། །དེ་ནི་ཤིང་བུའམ་ཐག་པས་འགྲུབ་བོ། །གཏུར་བུས་

གོས་དག་བསྐུར་ན་བཟང་ངོ་། །དེ་བྱའོ། །ཁྲུ་གསུམ་དང་ཕྱེད་དང་གསུམ་ཉིས་ལྟེབ་ཏུ་
བྱས་ཏེ་བཙེམ་མོ། །དབུས་སུ་ཁ་གདོད་དོ། །ཁ་རན་བུ་གུ་ཅན་བྱའོ། །ཐ་གུ་ལས་སོ། །
ཁ་རྒྱུན་གཞན་ཡང་ངོ་། །སྤྱད་པར་བྱ་བ་དག་སྟེང་དུ་གཞུག་གོ །ཞེས་གསུངས་ཏེ།
དར་གོས་ལ་སོགས་པའི་ཕྱོགས་གཅིག་གླང་ཆེན་མཆེ་བ་སོགས་ཀྱིས་བདར་ཞིང་བྱི་
དོར་བྱས་པའི་བཅུགས་པ་དང༌། ཕྱོགས་གཉིས་ཀ་ནས་བདར་ཞིང་བྱི་དོར་བྱས་པའི་
བརྡབས་པ་ཁ་དོག་འཚེར་བས་རུང་བར་མ་གྱུར་པ་ནི་ལོངས་སྤྱད་པ་བསྟེན་པར་མི་
བྱའོ། །རུང་བ་གང་ཡིན་ཞེ་ན། གོས་འདི་ལ་མདོག་གསལ་ཞིང་འཚེར་བ་ཉམས་པ་ནི་
ལོངས་སྤྱད་དུ་རུང་བ་ཡིན་ནོ། །འཚེར་བ་ཇི་ལྟར་ཉམས་པར་བྱ་ཞེ་ན། གོས་ཁ་དོག་
འཚེར་བ་དེ་ཆུས་བརླན་པ་ཉིད་ན་ཁ་དོག་འཚེར་བ་ཉམས་ཤིང་རུང་བའོ། །གོས་དེ་ལ་
ཆུའི་ཟིལ་བས་བརླན་ན་ལག་པས་མཉེ་བས་འཚེར་བ་ཉམས་པར་བྱ་སླའོ། །ལག་པས་
མཉེས་ཀྱང་འཚེར་བ་ཡལ་བར་མ་གྱུར་ན་ཆུའི་ནང་དུ་བསྲུབ་པར་བྱའོ། །དེ་ལྟར་བྱས་
ཀྱང་འཚེར་བ་མ་ཡལ་ན་ཡོངས་སུ་སྤྱད་པར་བྱ་སྟེ་འདི་ལ་འགྱོད་པར་མི་བྱའོ་ཞེས་
ལུང་ཕྲན་ཚེགས་ལས་གསུངས་སོ། །ཤམ་ཐབས་ཏེ། ཤམས་ཐབས་ཞེས་པ་དངོས་
མིང་དུ་འཇུག་ཡུལ་ཤམས་ཐབས་དང་། བཏགས་མིང་དུ་འཇུག་ཡུལ་མཐང་གོས་ཏེ་དེ་
གཉིས་བགོས་པའི་སྟེང་དུ་སྐ་རགས་བཅིང་ངོ༌། །ཅི་ཞིག་གིས་བཅིང་བར་བྱ་ཞེ་ན།
སྐུད་པ་མང་པོ་ལས་བཏགས་པ་སྲབ་མོ་ཞེང་ཆེ་བའི་ཤུར་བུའམ་སྐུད་པས་ལྷས་མ་གྲུ་
བཞིར་འདུག་པའི་ལྕགས་པོད་དམ་སྐུད་པ་མང་པོ་ལས་བཏགས་པ་དབུས་ཁོང་སྟོང་
དུ་འདུག་པའི་རྒྱ་ཆང་ངམ་སྐུད་པ་མང་པོ་ལས་བཏགས་པ་མདོ་མདོར་བུ་གུ་ལྔའམ་
དྲུག་རིམ་དུ་བཏོད་པའི་ཤུར་བུ་ཕྲེའུས་བཅིང་བར་བྱ་དགོས་སོ། །ཤམ་ཐབས་བགོས་
པའི་སྟེང་དུ་སྐ་རགས་མ་བཅིངས་པར་གྲོང་དུ་འཇུག་པར་མི་བྱའོ། །སྐ་རགས་ཁྲིས་
སམ་ཉག་མ་གཅིག་གིས་བཅིངས་ལ་མདུད་པ་གཅིག་བྱས་པས་ཀྱང་གྲོང་དུ་འཇུག་
པར་མི་རུང་ངོ༌། །ཁྲིས་ཞེས་པ་ནི་ཉག་མ་ཞེས་པའི་བརྡ་རྙིང་ངོ༌། །གསེར་སྐུད་ཀྱི་ཤར་

བུ་གསུམ་མམ་བཞི་གཤིབས་པའི་ཚོམ་ལ་མཚམས་མཚམས་སུ་ནོར་བུས་སྤྲས་པའི་སྐ་
རགས་ཚོམ་བུ་ཅན་དང་། གསེར་ལས་བྱས་པའི་ཚར་ཚར་གྲོག་སྒལ་གྱི་བར་རི་ལུ་
ཅན་གསེར་སྐུད་ལ་བརྒྱུས་ཤིང་སྣེར་དྲིལ་བུ་གཡེར་ཀ་འཕྱང་བ་དག་བཏགས་པའི་སྐུ་
རགས་ཚར་ཚར་ཅན་དང་། འདིའི་དོན་སྐབས་འདིའི་ཊི་ཀ་ལས། འོག་པག་གང་ཡིན་
པའོ་ཞེས་པའི་འོག་པག་ནི་སྐ་རགས་ཏེ། དགེ་སློང་མའི་འདུལ་བ་རྣམ་པར་འབྱེད་པ་
ལས། སྐེད་པ་ནི་གསེར་གྱི་འོག་པག་གིས་བཅིངས། རྐང་པ་ནི་རྐང་རྒྱན་གྱིས་མཛེས་
པར་བྱས་ནས་ཞེས་གསུངས་པ་ལྟ་བུའོ། །གསེར་ལས་བྱས་པའི་རྒྱན་ཟླ་གམ་མམ་གྲུ་
གསུམ་དག་གིས་ཐོག་ཏུ་བརྒྱན་པའི་སྐ་རགས་ཟླ་གམ་ཅན་དང༌། གསེར་སྐུད་ནི་རྒྱན་
མ་ཡིན་པ་མ་ཡིན་ནོ། །རྒྱན་ཐོགས་པ་བསྟེན་པར་མི་བྱའོ་ཞེས་སྨོས་པས་དེ་རྣམས་
བཀག་པར་རིག་པར་བྱའོ་ཞེས་རང་འགྲེལ་ལས་སོ། །གོས་གང་ཞིག་ཟ་འོག་དང་ཚོན་
རིས་དང་སྐུད་རིས་སོགས་ཀྱིས་ཁྲ་བོར་བྱས་པ་ཡང་རྒྱན་དེ་དང་འདྲ་བར་བཀག་པའོ། །
དེས་ན་རབ་བྱུང་རྣམས་ཀྱིས་གོས་ཆེན་ཁྲ་བོ་སོགས་ཁྲ་བོའི་རིགས་ཀྱིས་གོས་བྱེད་པ་
མི་རུང་ངོ༌། །རས་ལ་སོགས་པའི་གཞི་མ་བཏིང་བའི་སར་ཆོས་གོས་གཞུག་པར་མི་
བྱའོ། །ཆོས་གོས་དག་གྱོན་ཏེ་ས་ལ་འདུག་པར་མི་བྱ་བར་ལུང་རྣམ་འབྱེད་ལས་
གསུངས་སོ། །ཆོས་གོས་དེ་མི་གཙང་བའི་ཕྱོགས་སུ་བར་ཆོད་ཀྱང་མི་གཞུག་གོ །
རྟུལ་བ་སྟེ་ཐབས་གཞན་ཡོད་ན་ཁུར་ལྕི་བས་ཆོས་གོས་མི་མནན་ནོ། །སྟོད་དུ་བགོ་
བའི་གོས་སྨད་དུ་གྱོན་པ་སོགས་གཞན་དུ་སྤྱད་པས་ཡོངས་སུ་སྤྱད་པར་མི་བྱའོ། །
བཤུང་བ་དང་གཅུ་བ་བྱ་བ་དང༌། མི་གཙང་བའི་བྱི་དོར་བྱ་བ་སྟེ། གཙུག་ལག་ཁང་
དུ་ཆག་ཆག་གདབ་པ་དང་ཕྱག་དར་བྱ་བ་དང༌། རྐང་པ་བཀྲུ་བ་དང༌། ཆབ་ཁུང་
ཕྱགས་པ་དང་བཀྲུ་བཤལ་བྱ་བ་ལ་སོགས་པ་དག་ཏུ་བླ་གོས་བགོ་བ་བསྟེན་པར་མི་
བྱའོ། །དེ་རྣམས་ལས་སྐབས་གཞན་དག་ཏུ་བླ་གོས་རྒྱུན་དུ་བགོ་བར་བྱའོ། །འོན་ཀྱང་
དེང་སང་དགེ་འདུན་པ་ཚོགས་པའི་སྐབས་འགའ་ཞིག་མ་གཏོགས་རྒྱུན་དུ་དེ་ལྟར་བགོ་

བར་མི་བྱེད་ཀྱང་འདུལ་གཞུང་བཞིན་བྱེད་ན་དེ་ལྟར་བགོ་དགོས་སོ། །གདིང་བ་ཡོད་
བཞིན་བླ་གོས་བཏིང་སྟེ་དེར་ཉལ་བར་མི་བྱའོ། །བསོད་སྙོམས་ལ་རྒྱུ་བ་དང་།
མཆོད་སྟོན་དང་། མཆོད་རྟེན་ལ་ཕྱག་བྱ་བ་དང་། བླ་མ་ལ་ཕྱག་འཚལ་ཞིང་ཁམས་
འདྲི་སོགས་རྗེ་ས་སྟེ་ཞེ་ས་བྱ་བ་དང་། གསོ་སྦྱོང་སོགས་ལ་དགེ་འདུན་ཚོགས་པ་དང༌།
བྱེ་བྲག་ཏུ་གདམས་ངག་དང་སྤྱིར་ཆོས་མཉན་པ་ཉམས་སུ་མྱོང་བ་སྟེ་སྣམ་སྦྱར་བགོ་
བའི་གནས་སྐབས་དྲུག་པོ་ལས་གཞན་པའི་བྱ་བ་ལ་སྣམ་སྦྱར་བགོ་བར་མི་བྱའོ། ། །
སྣམ་སྦྱར་གྱོན་པའི་གནས་སྐབས་དྲུག་པོ་དེ་དག་གི་སྟེང་དུ་གློ་བུར་དུ་འོངས་པས་
གཙུག་ལག་ཁང་དུ་འཇུག་པ་ན་ཡང་སྣམ་སྦྱར་གྱོན་པ་སྟེ། རྩ་བར། ཆོས་གོས་གསུམ་
གྱོན་པ་སྤྱོད་ལམ་ཞི་བས་གཙུག་ལག་ཁང་དུ་འཇུག་པར་བྱའོ་ཞེས་གསུངས་པས་སོ། །
དེ་ལྟར་ན་སྣམ་སྦྱར་གྱོན་པའི་གནས་སྐབས་བདུན་ནོ། །ས་གའི་ལྷས་ཟས་ཟ་དུས་གྱོན་
པར་གསུངས་པ་བསྣན་པས་བརྒྱད་དོ། །དེ་རྣམས་ལས་བསོད་སྙོམས་ལ་འཇུག་པ་
དང་མཆོད་སྟོན་ལ་འགྲོ་བ་གཉིས་ལ་སྣམ་སྦྱར་གྱོན་པ་སྒྲུབ་པའི་བསླབ་བྱ་དང༌།
གཞན་རྣམས་ནི་གནང་བའི་བསླབ་བྱའོ། །བྱ་ཊིཀ་ལས་མུ་སྟེགས་པའི་འདུག་གནས་
སུ་སྣམ་སྦྱར་གྱོན་དགོས་པ་སྒྲུབ་པའི་བསླབ་བྱར་གསུངས་ཀྱང་། མུ་སྟེགས་པའི་
འདུག་གནས་སུ་སྣམ་སྦྱར་འཁྱེར་དགོས་པར་གསུངས་པ་ལས་གྱོན་དགོས་པར་
གསུངས་པ་མེད་དོ། །སྣམ་སྦྱར་དེ་ལ་འདུག་པའམ་ཉལ་བར་མི་བྱའོ། །ཐ་ན་རྐང་
པས་སྣམ་སྦྱར་གྱི་གྲྭ་རྫི་བ་ཡང་བཀག་པར་རང་འགྲེལ་ལས་གསུངས་སོ། །སྣམ་སྦྱར་
གྱི་ནང་དུ་རྫས་གང་རུང་བཅུག་སྟེ་སྣམ་སྦྱར་དེས་དངོས་པོ་འགའ་ཡང་བསྐུར་བ་ལ་
སྦྱར་བར་མི་བྱའོ། །སྣམ་སྦྱར་གྱིས་ལག་པ་མ་གཏོགས་པ་ལུས་ལ་རེག་པར་བགོ་
བར་མི་བྱའོ། །སྣམ་སྦྱར་གྱོན་པ་ན་ཕྲག་པ་གཡོན་པའི་སྟེང་ནས་ལག་པ་གཡས་པའི་
མཆན་འོག་ནས་ཟླུམ་པོར་འཁོར་བར་བགོ་དགོས་པས་དེ་ལྟར་བགོས་པ་ན་མཆན་ཁུང་
གཡས་པའི་རྔུལ་དྲོད་ཀྱིས་སྣམ་སྦྱར་དེ་མ་རུང་བར་འགྱུར་རོ། །དེ་ལྟར་མི་འགྱུར་

བར་བྱ་བའི་ཕྱིར་མཆན་ཁུང་གཡས་པའི་ཕྱོགས་དེར་སྣམ་སྦྱར་དེ་ལ་གོས་གླན་པར་
བྱའོ། །ཚད་ཅི་ཙམ་གླན་ཞེ་ན། སྲིད་དུ་ཁྲུ་ཕྱེད་དང་དོ་དང་ཞེང་དུ་མཐོ་གང་ངོ༌། །
གོས་དེ་ངོས་གཉིས་ཀར་སྐུད་པའི་གཟུངས་ཀྱིས་མདོ་མདོར་གདབ་ཅིང་སྦྱར་རོ། །
ཚུལ་བཞིན་དུ་བཙེམ་པར་ནི་མི་བྱ་སྟེ། སྐབས་སྐབས་སུ་ཕྱིར་བླངས་ནས་བཀྲུ་ཞིང་ཁ་
བསྒྱུར་དགོས་པའི་ཕྱིར་རོ། །དུས་དུས་སུ་སྣམ་སྦྱར་ལ་གླན་པའི་གོས་དེ་བཀྲུ་བ་དང་
ཁུ་བསྒྱུར་བར་བྱའོ། །གོས་དེའི་ཁ་བསྒྱུར་བ་དེ་ནི་བཙུག་གིས་སོ། །ངུར་སྨྲིག་ཏུ་བཙོ་
བར་མི་བྱའི་བཙག་གིས་ཁ་བསྒྱུར་བར་བྱའོ་ཞེས་ལུང་ཕྲན་ཚེགས་ལས་སོ། །བཙག་
ཅེས་པ་དེ་བྲག་གསེབ་དང་ས་འོག་སོགས་ནས་བྱུང་བའི་འཇིམ་པ་སྣག་པོ། དབྱིབས་
དང་ཚད་ངེས་པ་མེད་པ། ཁ་དོག་དམར་པོ། དམར་སྐྱ། དམར་སྨུག་ཅི་རིགས།
མནམས་ན་ས་དྲི་བྲོ་བ། ཁང་པ་སོགས་ལ་ཚོན་རྒྱག་ཆོག་པ་ཞིག་གོ །གདོང་གི་དངུལ་
དྲེག་སོགས་ཕྱི་བྱེད་ཀྱི་གདོང་ཕྱིས་བཅང་བར་བྱའོ། །དེང་སང་རབ་བྱུང་འགའ་རེས་
གདོང་ཕྱིས་དཀར་པོ་འཆང་བར་བྱེད་ཀྱང་འདི་ཡང་ཁ་དོག་དམར་སྐྱ་སོགས་རུང་བ་
ཞིག་དགོས་སོ། །ལག་ཕྱིས་ཀྱང་བཅང་བར་བྱ་སྟེ། རང་འགྲེལ་ལས། འདིར་གདོང་
ཕྱིས་ནི་ལག་ཕྱིས་ལ་སོགས་པ་དག་གི་དཔེ་ཡིན་ཏེ། ཞེས་གསུངས་པས་སོ། །ལུས་ལ་
རྣག་ཁྲག་འཛག་པས་རྣག་གཟུན་བཅང་བར་བྱ་དགོས་པ་ཡིན་ནོ། །རྣག་གཟན་དེ་
ཆོས་གོས་ཀྱི་ནང་དུ་བགོའོ། །རྣག་གཟན་དེ་ལུས་ལ་འབྱར་ན་ཤིང་པིབ་པ་ལ་སོགས་
པའི་ཤུན་པ་དང་སྦྱོར་བའི་བསྐ་བའི་ཆུའམ་སོ་ཕག་གི་ཕྱེ་མ་དང་སྦྱར་བའི་ཆུས་
སྦྱངས་ཏེ། དལ་བུས་ཁད་ཀྱིས་ཁད་ཀྱིས་དགོག་པར་བྱའོ། །དེ་གཉིས་ཀྱིས་དྲི་མ་
དག་པ་དང་རྨ་འཚོ་བར་འགྱུར་རོ་ཞེས་ཊཱི་ཀ་ལས་སོ། །རྣག་གཟན་ལ་རྣག་དང་ཁྲག་
འབྱར་ན་རྣག་དང་ཁྲག་ཀྱང་ངོ་སྟེ་བསྐ་བའི་ཆུ་དང་སོ་ཕག་གི་ཕྱེ་མ་དང་སྦྱར་བའི་ཆུས་
སྦངས་ཏེ་དལ་བུལ་ཁད་ཀྱིས་ཁད་ཀྱིས་དགོག་པར་བྱའོ་ཞེས་པའོ། །རྣག་གཟན་དེ་
དུས་དུས་སུ་བཀྲུ་བ་དང་བསྐམ་པ་དང་ཁུ་བསྒྱུར་བར་བྱའོ། །རྣག་གཟན་དེའི་ཁ་

བསྒྱུར་བ་དེ་ནི་བཙུག་གིས་བཟུང་ངོ༌། །འཛག་པ་དེའི་འཛག་པ་བསྐམ་པ་དང་ཤ་
བཀྲར་མི་འགྱུར་བ་དེ་ལ་སྨན་ནི་སའི་སྙིང་པོ་བཟུང་ངོ༌། །སའི་སྙིང་པོ་ཞེས་པ་འདི་
སྔ་རབས་ཀྱི་འདུལ་འཛིན་འགས་བོང་བ་བསྲེགས་པའི་ཐལ་བ་ལ་བཤད་པ་དང༌།
མཁས་པ་འགས་མཚལ་གྱི་ཕྱེ་མ་ལ་བཤད་དོ། །མཚལ་གྱི་ཕྱེ་མས་རྨ་རིགས་གསར་
རྙིང་ཀུན་གསོ་ནུས་པར་སྨན་གཞུང་རྣམས་ལས་ཀྱང་འབྱུང་ངོ༌། །ཁང་པའི་མཛོད་ལ་
སོགས་པར་ཡང་ཆོས་གོས་དག་གར་བབ་བབ་ཏུ་མི་གཞུག་གོ །རེ་ཞིག་ཙམ་བཞག་
པའི་གནས་དགག་པ་ནི་སྔར་བྱས་ཟིན་པས་འདི་ནི་མཛོད་དུ་གྱུར་པའི་གནས་གང་
ཡིན་པ་དེའི་དགག་པ་ཡིན་ཞེས་ཊཱི་ཀ་ལས་སོ། །ཆོས་གོས་གཞག་པ་དེའི་དོན་དུ་
གདང་བུ་བཅུའོ། །གོས་ཀྱི་གདང་བུ་བཅའ་བ་དེའི་དོན་དུ་རྩིག་ངོས་ལ་སྦུབས་ཁུང་
གདོད་པར་བྱའོ། །གང་གི་ཚེ་བྱ་ན། གཙུག་ལག་ཁང་བརྩིག་པའི་ཚེ་ན་སྦུབས་ཁུང་
གདོད་པར་བྱའོ། །གཙུག་ལག་ཁང་བྱས་ཟིན་ནས་སྦུབས་ཁུང་གི་དོན་དུ་བུ་གུ་གདོད་
པར་མི་བྱའོ། །རྩིག་པ་བརྐོས་ན་གཙུག་ལག་ཁང་མ་རུང་བར་འགྱུར་བའི་ཕྱིར་རོ། །
གང་ཟག་དགོས་ཀྱི་ཁང་ཁྱིམ་ལ་ཡང་གདང་བུ་བཅའ་བ་དང་བརྩིག་པའི་ཚེ་སྦུབས་
ཁུང་གདོད་པ་དང་བརྩིགས་ཟིན་ན་བུ་གུ་མི་བྱ་བ་ནི་གཙུག་ལག་ཁང་དེ་བཞིན་ནོ། །
དགོན་པའམ་གཙུག་ལག་ཁང་གང་ཡང་རུང་བར་ཆོས་གོས་གཞག་པའི་གདང་བུ་དེ་ནི་
ཤིང་བུའམ་ཐག་པས་འགྲུབ་བོ། །ཆོས་གོས་ཀྱི་སྣོད་གཏུར་བུས་གོས་དག་བསྐུར་ན་
བཟང་ངོ༌། །གཏུར་བུ་དེ་བྱའོ། །གཏུར་བུ་དེ་ནི་སྲིད་དུ་ཁྲུ་གསུམ་དང་ཞེང་དུ་ཁྲུ་ཕྱེད་
དང་གསུམ་ཡོད་པའི་ཞེང་གི་ཕྱོགས་ཉིས་ལྟེབ་ཏུ་བྱས་ཏེ་བཙེམ་མོ། །འདི་ནི་ཆོས་
གོས་བཞི་ལྟེབ་བྱས་ཏེ་འཇུག་པའི་དབང་དུ་བྱས་པ་ཡིན་ལ། ལུང་ཕྲན་ཚེགས་ལས།
གཏུར་བུ་ནི་རེས་ཆུར་ནི་ཁྲུ་གསུམ། ཞེང་དུ་ནི་ཁྲུ་ཕྱེད་དང་དོ་པ་དེ་གཉིས་སུ་བསྟབས་
ལ་དྲུབ་པར་བྱའོ་ཞེས་གསུངས་པ་དང་། འགྲེལ་ཆུང་རྩ་འགྲེལ་དང་། བསྡུས་པ་རྣམས་
ལས་ཀྱང་དེ་བཞིན་དུ་གསུངས་པ་ནི་ཆོས་གོས་བརྒྱད་ལྟེབ་བྱས་ཏེ་འཇུག་པའི་དབང་

དུ་བྱས་པ་ཡིན་པར་གསུངས་སོ། །གཏུར་བུ་དེའི་དབུས་སུ་སྲིད་དུ་ཁ་གདོད་དོ། །
གཏུར་བུ་དེའི་ཁ་དེར་ཁ་རན་དྲྭ་བའི་མིག་ལྟ་བུའི་བུ་གུ་ཅན་བྱའོ། །ཁ་རན་བུ་གུ་ཅན་
ཅི་ལས་བྱ་ཞེ་ན། ཐ་གུ་ལས་སོ། །དེ་ཡང་གཏུར་བུ་དེའི་ཁའི་མཐའ་གཡས་གཡོན་
གཉིས་ཀ་ལ་ཐ་གུའི་ཁུག་པ་དུ་མ་ཡོད་པ་བྱའོ། །ཁ་རན་ཕན་ཚུན་གཉིས་ཀྱི་ཐ་གུའི་
ཁུག་མ་ལ་རེས་ཀྱིས་རྒྱུ་བྱེད་ཀྱི་ཁ་རྒྱུན་སྲད་བུ་གཞན་ཡང་ངོ་སྟེ་གདགས་སོ་ཞེས་པའོ། །
གོས་ཕྲལ་དུ་ལོངས་སྤྱད་པར་བྱ་བ་དགུ་གཏུར་བུའི་ཁ་ལོགས་སྟེང་དུ་གཞུག་གོ །
གཉིས་པ་ལམ་དུ་འགྲོ་བའི་ཚུལཾ་ཞར་བྱུང་དང་བཅས་པ་ནི། སང་འགྲོ་བར་འགྱུར་བ་
ཉིད་ན་བླ་མ་ལ་ཞུས་ཏེ་གནང་ན་འགྲོ་བར་བྱའོ། །རང་གི་གནས་སུ་ཆག་ཆག་ལ་
སོགས་པ་བྱས་ཏེའོ། །ལམ་དུ་ཆོས་དང་ལྡན་པའི་གཏམ་གྱིས་སམ་འཕགས་པའི་མི་སྨྲ་
བ་ཉིད་ཀྱིས་འགྲོ་བར་བྱའོ། །ངལ་གསོ་བའི་གནས་སུ་གཙུག་ལག་གི་ཚིགས་སུ་
བཅད་པ་གདོན་ཏོ། །ཆུ་བཅུས་པར་ཡང་ངོ་། །ཆུ་དེ་གང་གི་ཡིན་པ་དེའི་ཕྱིར་རོ། །ལྷ་
རྣམས་ཀྱི་ཕྱིར་ཡང་གཞན་ནོ། །གནས་པར་ནི་རྒྱུད་ཆགས་གསུམ་པའོ། །དཔྱང་ཐག་
བཅང་བར་བྱའོ། །དེའི་ཚད་ནི་ཁྲུ་བརྒྱ་ཡན་ཆད་ནས་བརྒྱ་ལྔ་བཅུ་མན་ཆད་དོ། །ཁ་
ཅིག་ལས་ནི་ཡུལ་གྱི་རྗེས་སུ་མཐུན་པ་ཞེས་སོ། །དེ་མེད་པར་ཁྲོན་པའི་ཆུ་མ་ཡིན་པ་
དཀོན་པའི་ཡུལ་དུ་རྒྱུ་བར་མི་བྱའོ། །ལམ་དུ་འགྲོ་བས་ཆོས་གོས་སྤྲུགས་ཤིང་ཁྲུས་བྱ་
བའམ་རྐང་ལག་བཀྲུས་ཏེ་ཆུ་ཐོགས་ནས་མཆིལ་ལྷམ་ཕྱིས་ཤིང་ཆོས་གོས་གསུམ་
གྱོན་ཏེ་སྤྱོད་ལམ་ཞི་བས་གཙུག་ལག་ཁང་དུ་འཇུག་པར་བྱའོ། །རྒན་རིམ་བཞི་ལ་
ཕྱག་བྱས་ནས་ཐ་མལ་པའི་ཕྱོགས་སུ་བསྡད་པར་བྱའོ། །སྒྲ་བསྒྱུང་བ་དང་མཛེས་པ་
དང་ཤིན་ཏུ་བསྡམ་པ་དང་སྤྱོད་ལམ་རན་པར་རོ། །རྒྱུས་ཤེས་པ་དང་ལྡན་པས་བསུ་
བར་བྱའོ། །མི་ཤེས་ན་མུ་གཅིག་པ་ཡིན་ཡང་བསུ་བར་མི་བྱའོ། །སྒོ་ཆོད་ཅིག །ཚོལ་
ན་མ་སྦྱིན་ཅིག །ལེན་ན་ཟློགས་ཤིག་ཅེས་བཅོལ་བ་ཁས་བླངས་ནས་ཡལ་བར་བོར་
རམ་འདི་ཁོ་བོའི་གྲོགས་ཡིན་ནོ་ཞེས་བྱ་བ་ལ་སོགས་པའི་ཚིག་གིས་ཡིད་གཅུགས་

པའི་དངོས་པོ་ཉིད་དུ་བསྒྲུབས་པ་ལས་བརླགས་པར་གྱུར་ན་གཞལ་བར་བྱ་བ་ཉིད་
ཡིན་ནོ། །ཡིད་ཆེས་པ་ལ་བརྟེན་པར་བྱའོ། །གཞན་གྱིས་མི་ཤེས་པའི་བྱེ་བྲག་བརྟག་
པ་ནི་ཐབས་ཡིན་ནོ། །དབུལ་བར་བྱ་བ་ལྷུང་ནའོ། །གལ་ཏེ་མ་བླངས་པར་བཏང་ནའོ། །
དེ་ལ་བག་མེད་པར་མི་འགྱུར་བར་བྱ་བའི་ཕྱིར་དྲི་བར་བྱའོ། །བརྙས་པ་མི་གཙང་བས་
མ་རུང་བར་གྱུར་པ་བཀྲུ་བ་ལ་སོགས་པས་སེམས་གཟུང་བར་མ་གྱུར་ན་རིན་སྦྱིན་ནོ། །
ལྷུང་བཟེད་དང་ཆོས་གོས་བླང་བར་བྱའོ། །སྟན་གདིང་བར་བྱའོ། །རྐང་པ་བཀྲུ་བས་
མགྲོན་དུ་གཉེར་བར་བྱའོ། །ཆུས་ཀྱང་ངོ་། །ཕྱག་བྱའོ། །སྤྱོད་པ་བདེའམ་དྲིའོ། །ཅི་
ནུས་ཀྱིས་ཡང་དག་པར་དགའ་བར་འགྱུར་བར་བྱའོ། །གནས་མལ་རྐྱེན་དུ་བབ་པ་
སྦྱིན་ནོ། །དགེ་འདུན་གྱི་གནས་བརྟན་གྱི་གན་དུ་འགྲོ་བར་བྱའོ། །དེས་དེ་གནས་
འཆའ་བ་ལ་སྦྱར་བར་བྱའོ། །གལ་ཏེ་རྒན་ན་དེ་ལ་གནས་མལ་བསྟབ་པའི་ཕྱིར་དེའི་
དགེ་སྐོས་ལའོ། །བབ་ཅོལ་དུ་གནས་མལ་གསོལ་བར་མི་བྱའོ། །ཆོས་གོས་ཀྱི་མཐའ་
ཟེགས་ན་མཐའ་སྐོར་གྱིས་གླན་ཞིང་ཕྱིར་བཅོས་སོ། །སྨྱུང་ཚེམས་ལྟ་བུ་དག་གིས་དེའི་
གཟུངས་གདབ་བོ། །ཞེས་གསུངས་ཏེ། ཡུལ་གཞན་དུ་སང་འགྲོ་བར་འགྱུར་བ་ཉིད་
ན་ཞག་གཅིག་གི་མདུན་རོལ་ནས་བླ་མ་ལ་ཞུས་ཏེ་གནང་ན་འགྲོ་བར་བྱའོ། །གནས་
མི་བཅའ་བ་ཞིག་ནའང་གྲོང་ལ་འགྲོའོ་ཞེས་ཤེས་པར་བྱས་ཏེ་འགྲོ་ཞེས་འགྲེལ་ཆུང་
ལས་སོ། །འགྲོ་ཁར་རང་གི་གནས་སུ་ཆག་ཆག་དང་ཕྱག་དར་ལ་སོགས་པ་བྱས་ཏེ་
འགྲོ་བར་བྱའོ། །ལམ་དུ་ཞུགས་པས་གྲོགས་དང་བཅས་པ་ཡིན་ན་གཏམ་ཅལ་ཅོལ་
མི་སྨྲ་བར་ཆོས་དང་ལྡན་པའི་གཏམ་གྱིས་སམ་ཡང་ན་མི་རྟག་པ་ལ་སོགས་པའི་དོན་
ཡིད་ལ་བྱས་ཏེ་འཕགས་པའི་མི་སྨྲ་བ་ཉིད་ཀྱིས་འགྲོ་བར་བྱའོ། །ངལ་གསོ་བའི་
གནུས་སུ་དྲང་སྲོང་གིས་གསུངས་པའི་གཙུག་ལག་གི་ཚིགས་སུ་བཅད་པ་གདོན་ཏོ། །
ཚིགས་སུ་བཅད་པ་དེ་ནི། སྡུད་པ་ལས། གལ་ཏེ་བྱང་ཆུབ་སེམས་དཔའ་འགྲོ་ལ་སྦྱིན་
བྱིན་ནས། །ང་ལ་བདག་གིར་མི་བྱེད་དངོས་པོ་ཕངས་མེད་ན། །དེ་ལས་དགེ་བའི་རྩ་

བ་མཐུ་ཆེན་འཕེལ་འགྱུར་ཏེ། །སྤྲིན་མེད་འོད་གསལ་ཟླ་དཀྱིལ་ཡར་གྱི་ངོ་བཞིན་ནོ། །
བྱང་ཆུབ་སེམས་དཔའི་སྦྱིན་པས་ཡི་དྭགས་འགྲོ་བ་གཅོད། །དབུལ་བ་དང་ནི་དེ་
བཞིན་ཉོན་མོངས་ཐམས་ཅད་གཅོད། །སྤྱོད་ཚེ་ལོངས་སྤྱོད་མཐའ་ཡས་རྒྱས་པ་ཐོབ་
པར་འགྱུར། །སྦྱིན་པས་སྡུག་བསྔལ་གྱུར་པའི་སེམས་ཅན་ཡོངས་སྨིན་བྱེད། །ཅེས་
སོགས་བཀའ་ནས་བྱུང་བའི་སྦྱིན་པའི་ཚིགས་བཅད་གདོན་པར་བྱའོ། །འབབ་ཆུའམ་
ཁྲོན་པ་ལ་སོགས་པའི་ཆུ་བཅུས་པར་ཡང་ངོ་སྟེ་སྦྱིན་པ་རབ་མཐུན་གྱི་གཙུག་ལག་གི་
ཚིགས་སུ་བཅད་པ་གདོན་ཏོ་ཞེས་པའོ། །སུའི་ཕྱིར་གདོན་ཞེ་ན། ཆུ་དེ་གང་གི་ཡིན་པ་
ཡུལ་དེའི་བདག་པོའམ་ཁྲོན་པའི་བདག་པོ་དེའི་ཕྱིར་རོ། །དེ་ཡང་འགྲེལ་ཆུང་ལས།
ཚིགས་སུ་བཅད་པ་བཀླགས་པ་ནི་ཁྲོན་པའམ་ཡུར་བ་འདྲེན་འདྲེན་པའི་མི་དེ་ཉིད་ཀྱི་
ཕྱིར་བསྔོའོ། །འབབ་ཆུའི་རྒྱལ་པོ་ལ་བསྔོ། ཞེས་སོ། །ཆུ་བཅུས་པའི་གནས་དེར་ཆུའི་
ལྷ་རྣམས་ཀྱི་ཕྱིར་ཡང་སྦྱིན་པ་རབ་མཐུན་གྱི་གཙུག་ལག་གི་ཚིགས་བཅད་གཞན་
གདོན་པར་བྱ་བ་ཡིན་ནོ། །ཞག་ཏུ་གནས་པར་ནི་དགོང་ག་དང་ནངས་པར་གྱི་དུས་
གཉིས་སུ་རྒྱུད་ཆགས་གསུམ་པ་གདོན་པར་བྱའོ། །འབབ་ཆུ་དཀོན་ཞིང་ཁྲོན་པའི་ཆུ་
ལ་ལྟོས་དགོས་པའི་ཡུལ་དུ་འགྲོ་བའི་ཚེ་ན་དཔྱང་ཐག་བཅང་བར་བྱའོ། །དཔྱང་ཐག་
དེའི་སྲིད་ཀྱི་ཚད་ནི་ཁྲུ་བརྒྱ་ཡན་ཆད་ནས་བརྒྱ་ལྔ་བཅུ་མན་ཆད་དོ། །ལུང་ཁ་ཅིག་
ལས་ནི་དཔྱང་ཐག་གི་ཚད་ཡུལ་གྱི་ཁྲོན་པའི་དུང་རིང་ཐུང་གི་རྗེས་སུ་མཐུན་པ་བཅང་
བར་བྱ་ཞེས་སོ། །དཔྱང་ཐག་དེ་མེད་པར་ཁྲོན་པའི་ཆུ་མ་ཡིན་པ་འབབ་ཆུ་ལ་སོགས་
པ་དཀོན་པའི་ཡུལ་དུ་ཀུན་ཏུ་རྒྱུ་ཞིང་འགྲོ་བར་མི་བྱའོ། །དགེ་སློང་ལམ་དུ་འགྲོ་བས་
གཙུག་ལག་ཁང་གཞན་དུ་ཕྱིན་དུ་ཉེ་བ་ན་ཆོས་གོས་སྤྲུགས་ཤིང་ནུས་ན་ལུས་ཡོངས་
རྫོགས་ཁྲུས་བྱ་བའམ། མ་ནུས་ན་རྐང་པ་དང་ལག་པ་བཀྲུས་ཏེ་བཏུང་བའི་ཆུ་རུང་བ་
ཐོགས་ནས་མཾཆིལ་ལྷམ་ཕྱིས་ཤིང༌། ཆོས་གོས་གསུམ་གྱོན་ཏེ་སྤྱོད་ལམ་ཞི་བས་
གཙུག་ལག་ཁང་དུ་འཇུག་པར་བྱའོ། །གཞན་དུ་ན་འགལ་ཚབས་ཅན་དུ་འགྱུར་རོ་

ཞེས་ལུང་ལས་སོ། །ཞུགས་ནས་གཉུག་མར་གནས་པའི་དགེ་སློང་རྒན་རིམ་བཞི་ཙམ་
ལ་ཕྱག་བྱས་ནས་ཐ་མལ་པའི་ཕྱོགས་ལྐོག་ཏུ་མ་གྱུར་པའི་གནས་སུ་བསྡད་པར་བྱའོ། །
དེ་ན་སྡོད་པའི་ཚེ་སྒྲ་བསྐྱུང་བ་དང་། ཆ་ལུགས་མཛེས་པ་དང་། མཉམ་པར་བཞག་
པས་ཤིན་ཏུ་བསྡམ་པ་དང༌། སྤྱོད་ལམ་ཤིན་ཏུ་བཅོས་ནས་མི་འཚམས་པ་ཚུལ་འཆོས་
ལྟ་བུའི་ཞི་ཚེས་པ་ཡང་མ་ཡིན་ལ་མ་ཞི་བ་དང་མ་དུལ་བའི་སྤྱོད་པ་ཡང་མེད་པར་ཆོས་
དང་འཇིག་རྟེན་གྱི་ཚུལ་དང་མཐུན་པའི་སྤྱོད་ལམ་རན་པར་རོ་སྟེ་དེ་ལྟར་བྱའོ་ཞེས་
པའོ། །གློ་བུར་བའི་མིང་དང་གནས་ལ་སོགས་པ་རྒྱུས་ཤེས་པ་དང་ལྡན་པའི་གཉུག་
མར་གནས་པས་གློ་བུར་བ་བསུ་བར་བྱ་ཞིང་རང་གི་གནས་སུ་ངལ་གསོར་གཞུག་པར་
བྱའོ། །རྒྱུས་མི་ཤེས་ན་མུ་མི་གཅིག་པ་དག་བསུ་བར་མི་བྱ་བ་འབའ་ཞིག་ཏུ་མ་ཟད་
ཚུ་གཅིག་པ་སྟེ་ཕྱོགས་གཅིག་པ་ཚངས་པ་མཚུངས་པར་སྤྱོད་པ་ཡིན་ཡང་བསུ་བར་མི་
བྱའོ། །དགེ་སློང་མགྲོན་ཁང་གི་བདག་པོས་དགེ་སློང་གཞན་ལ་འདི་སྐད་ཅེས་གནས་
འདིའི་སྒོ་ཆོད་ཅིག འདིར་ཁོ་བོ་དང་ཡིད་གཅུགས་སོ་ཞེས་ཟེར་བ་སུ་ཡང་ནང་དུ་མ་
གཏོང་ཞིག ཁོ་བོའམ་གཞན་གྱི་རྫས་འཚོལ་ན་མ་སྦྱིན་ཅིག རང་ཐུག་ཐུབ་ཏུ་རྫས་
ལེན་ན་དེ་ཟློགས་ཤིག་ཅེས་བཅོལ་བ་ན་དགེ་སློང་གཞན་དེས་ཀྱང་དེ་ལྟར་བྱེད་པར་
ཁས་བླངས་ནས་དེ་བཞིན་མ་བསྒྲུབས་པར་ཡལ་བར་བོར་རམ་དགེ་སློང་གཞན་ཞིག་
གིས་དགེ་སློང་བྲང་ཁང་གི་བདག་པོའི་གནས་སུ་གང་ཟག་གཞན་ཞིག་ཁྲིད་དེ་འོངས་
ཤིང་འདི་སྐད་ཅེས་མི་འདི་ཁོ་བོའི་གྲོགས་ཡིན་ནོ། །འདི་ནང་དུ་འཇུག་ན་སྒོ་མ་
གཅོད་ཅིག ཚོལ་ན་སྦྱིན་ཞེས་བྱ་བ་ལ་སོགས་པའི་ཚིག་གིས་ཡིད་གཅུགས་པའི་
དངོས་པོ་ཉིད་དུ་བསྒྲུབས་པ་ལས། གནས་དེའི་རྫས་བརླགས་པར་གྱུར་ན་རྫས་ཅི་
བརླགས་པ་དེའི་སྐྱོན་མ་དགེ་སློང་གཞན་དེ་དག་གིས་གཞལ་བར་བྱ་བ་ཉིད་ཡིན་ནོ། །
གང་ཟག་ངོ་མི་ཤེས་པ་ཞིག་གིས་ཆེ་གེ་མོ་ཞིག་གི་ཆོས་གོས་དང་ལྷུང་བཟེད་ལ་སོགས་
པ་ཡོ་བྱད་ཆེ་གེ་མོ་ཞིག་ཁོ་བོ་ལ་བྱིན་གྱིས་སྐུར་ཅིག་ཅེས་ཟེར་ན་བསྐུར་ཏུ་རུང་ངམ་མི་

རུང་ཞེ་ན། ཡོ་བྱད་དེ་གང་ན་ཡོད་ཇི་ལྟ་བུ་ཞིག་ཡིན་སོགས་རྟགས་ཅི་ཡོད་བརྟག་ཅིང་།
རྟགས་ལ་བབས་ཏེ་ཡིད་ཆེས་པ་ལ་བརྟེན་ནས་སྦྱིན་པར་བྱ་དགོས་ཀྱི། རྟགས་ལ་མ་
བབ་ཅིང་ཡིད་མི་ཆེས་པ་ལ་གྱ་ཚོམ་དུ་བསྐུར་བར་མི་བྱའོ། །དེ་ཡང་བཅོལ་ཡུལ་ལ་
འཆོལ་པ་པོས་ཁོ་བོའི་དངོས་པོ་ལེན་དུ་གཏང་བའི་གང་ཟག་ལ་གཞན་གྱིས་མི་ཤེས་
པའི་ཚིག་འདི་དྲིས་དང་གལ་ཏེ་ལན་ཚུལ་བཞིན་བརྗོད་ན་དེ་ལ་བྱིན་ཅིག་ཅེས་སྔར་
ནས་ཆད་བཞག་ཡོད་པ་ལ། གང་ཟག་དེ་ལྷགས་པ་ན་གང་ཟག་གཞན་གྱིས་རྒྱུས་མི་
ཤེས་པའི་ཚིག་གི་བྱེ་བྲག་གམ་ལན་སྦྱིན་པའི་རྟགས་ཀྱི་བྱེ་བྲག་བརྟག་པ་ནི་ལེན་པ་
པོའི་ཚིག་དེ་བདེན་རྫུན་བགམ་པའི་ཐབས་ཡིན་ནོ། །ལྷུང་བཟེད་ལ་སོགས་པའི་
དངོས་པོ་དགེ་སློང་གཅིག་གི་ལག་ནས་གཅིག་གི་ལག་ཏུ་གཏོད་བའི་ཚེ་དབུལ་བར་བྱ་
བ་ཉིད་ཀྱི་དངོས་པོ་ལྷུང་སྟེ་ཆག་པའམ་ཆུ་བོས་ཁྱེར་བ་ལ་སོགས་པར་གྱུར་ན་སྟོབ་པཾ་
པོ་དེས་དེའི་རིན་གཞལ་བར་བྱ་བ་ཉིད་ཡིན་པའོ། །ཐམས་ཅད་དུ་དེ་ལྟར་ངེས་སམ་ཞེ་
ན། གལ་ཏེ་ཡུལ་དེས་མ་བླངས་པར་སྟོབ་པ་པོ་དེས་བཏང་སྟེ་ལྷུང་ཞིང་ཆུད་ཟོས་ན་
སྟོབ་པ་པོ་དེས་རིན་གཞལ་དགོས་པའོ། །གལ་ཏེ་ཡུལ་དེས་བླངས་ཟིན་ནས་དངོས་པོ་
དེ་ལྷུང་ཞིང་ཆུད་ཟོས་ན་ཡུལ་ལེན་པ་པོ་དེས་དེའི་རིན་གཞལ་བར་བྱ་བ་ཉིད་ཡིན་ནོ། །
འབུལ་བ་དང་ལེན་པའི་དུས་དེ་ལུ་བག་མེད་པར་མི་འགྱུར་བར་བྱ་བའི་ཕྱིར་ཁྱོད་
ཀྱིས་ཟིན་ནམ་མ་ཟིན་ཞེས་དྲི་བར་བྱའོ། །ཊི་ཀ་ལས། གལ་ཏེ་དྲིས་པ་ན་འདི་སྐད་
ཅེས་ཁོ་བོས་ཟིན་ཏོ་ཞེས་ཟེར་ན་དེའི་ཚེ་བླང་བའི་དངོས་པོ་དེ་ཤོར་ཞིང་ལྟུང་བ་ནི་ལེན་
པར་བྱེད་པས་གཞལ་བར་བྱ་བ་ཉིད་ཡིན་ནོ། །གལ་ཏེ་ཁོ་བོས་མ་ཟིན་ཏོ་ཞེས་ཟེར་
བའི་སྐབས་སུ་དབུལ་བར་བྱ་བའི་དངོས་པོ་ཤོར་ཞིང་ལྟུང་བར་གྱུར་ན་ནི་དེའི་ཚེ་
འབུལ་བར་བྱེད་པས་གཞལ་བར་བྱ་བ་ཉིད་ཡིན་ནོ། །ཞེས་གསུངས་སོ། །མལ་སྟན་
ལ་སོགས་པ་གཞན་ལ་བརྙས་པ་བཤང་གཅི་ལ་སོགས་པ་མི་གཙང་བས་མ་རུང་བར་
གྱུར་པ་བཀྲུ་བ་ལ་སོགས་པས་བདག་པོའི་སེམས་གཟུང་བར་མ་གྱུར་ན་བདག་པོ་དེ་

ལ་རྫས་དེའི་རིན་སྦྱིན་ནོ། །རྒྱུས་ཤེས་པ་དང་ལྡན་པས་བསུ་བར་བྱའོ་ཞེས་སྨོས་ན་
བསུ་བ་ཇི་ལྟར་བྱ་ཞེ་ན། སྔོན་གྱི་རབ་ཏུ་བྱུང་བ་རྣམས་ནི་འདོད་པ་ཆུང་ཞིང་ཆོག་ཤེས་
པ་ཡིན་པས་གཞན་དུ་འགྲོ་ཚེ་འཁྱེར་བྱ་སྤྱིར་བཏང་ལྷུང་བཟེད་དང་ཆོས་གོས་ཙམ་
ཡིན་པས་དེས་ན་གློ་བུར་དུ་འོངས་པ་དེའི་ལྷུང་བཟེད་དང་ཆོས་གོས་གཉུག་མ་པ་དག་
གིས་བླང་བར་བྱའོ། །དེ་ལ་སྟན་གདིང་བར་བྱའོ། །དེའི་རྐང་པ་བཀྲུ་བའི་ཆུ་སྟོབ་པ་
སོགས་མདོང་གསོལ་ལམ་ངོ་དགའ་བྱ་བས་མགྲོན་དུ་གཉེར་བར་བྱའོ། །བཏུང་བའི་
ཆུས་ཀྱང་ངོ་སྟེ་བཏུང་བའི་ཆུ་བསྟབས་པས་མགྲོན་དུ་གཉེར་བར་བྱའོ། །གློ་བུར་དུ་
འོངས་པ་དེ་བསླབ་པ་རྒན་ན་གཉུག་མར་གནས་པ་དེས་ཕྱག་བྱའོ། །སྤྱོད་པ་བདེའམ་
སྐུ་ཁམས་བཟང་ངམ་ཞེས་དྲིའོ། །དེ་ལ་བཟའ་བཏུང་སྦྱིན་པ་དང་བསྐུ་མཉེ་བྱེད་པ་ལ་
སོགས་པ་ཅི་ནུས་ཀྱིས་ཡང་དགུ་པར་དགའ་བར་འགྱུར་བར་བྱའོ། །དེ་ལ་གནས་
ཁང་དང་མལ་ཆ་དག་མཐུན་པའི་རྐྱེན་དུ་བབ་པ་སྦྱིན་ནོ། །གློ་བུར་དུ་འོངས་པ་དེ་
གཉུག་མར་གནས་པའི་དགེ་འདུན་གྱི་གནས་བརྟན་གྱི་གན་དུ་འགྲོ་བར་བྱའོ། །དགེ་
འདུན་གྱི་གནས་བརྟན་དེས་གློ་བུར་དུ་འོངས་པ་དེ་གནས་པའི་མཚན་ཉིད་ཡོད་ན་
གནས་འཆའ་བ་ལ་སྦྱར་བར་བྱའོ། །གལ་ཏེ་གློ་བུར་དུ་འོངས་པ་དེ་གནས་འཆའ་མི་
དགོས་པའི་བསླབ་པ་རྒན་ནུ། གློ་བུར་དུ་འོངས་པ་དེ་ལ་གནས་མལ་བསྟབ་པའི་ཕྱིར་
གནས་བརྟན་གྱིས་གནས་མལ་དེའི་བདག་པོ་གནས་མལ་སྟོབ་པའི་དགེ་སྐོས་ལ་བསྒོ་
བར་བྱའོ། །གློ་བུར་དུ་འོངས་པས་གནས་མལ་ཡོད་མེད་ལེགས་པར་སོ་སོར་བརྟགས་
ཏེ་སྐབས་ལ་མ་བསྡད་པར་བབ་ཅོལ་དུ་གནས་མལ་གཡར་བར་ཞུ་ཞེས་གསོལ་བར་
མི་བྱའོ། །དེ་ནི་ཧབ་ཤུར་ཅན་དུ་འགྱུར་བ་སྤང་བའི་ཕྱིར་རོ་ཞེས་ཊཱི་ཀ་ལས་སོ། །ཆོས་
གོས་ཀྱི་མཐའ་ཟེགས་པར་གྱུར་ན་ལྷན་རིང་མཐའ་སྐོར་གྱིས་གླན་ཞིང་མཐའ་ཟེགས་
པ་དེ་ཕྱིར་བཅོས་སོ། །མཐའ་སྐོར་དེ་དྲི་མ་ཆགས་སླ་བས་སྐབས་སྐབས་སུ་ཕྱིར་
བཀོག་ནས་བཙོ་ཞིང་བཀྲུ་བར་བྱ་དགོས་པས་ཚུལ་བཞིན་མི་སྦྱར་བར་ཁབ་སྲུབས་

སྨྱུངས་ཚེམ་ལྟ་བུ་སྟེ། ཁབ་སྲུབས་བར་རྣམས་རིང་པོ་དག་གིས་མཐའ་སྐོར་དེའི་
གཟུང་གདབ་བོ། །ཕྲན་ཚེགས་ཊཱི་ཀ་ལས། གོས་ཟེགས་པའི་མཐའ་ལ་སོར་གཉིས་ཀྱི་
ཚད་ཀྱིས་རས་མས་གླན་པའི་ཕྱིར་ཆག་བཏབ་པའོ། །སྨྱུང་ཚེམས་ལྟ་བུ་བརྟན་པོར་
རིང་དུ་བཅོམས་པའམ་གནས་གནས་སུ་གནགས་པའི་བཅོམས་པས་ན་གཟུང་བཏབ་
པའོ། །ཞེས་སོ། །གསུམ་པ་དུར་ཁྲོད་པའི་བྱ་བ་ནི། རོའི་གོས་ནི་བླ་གབ་མེད་པ་ཤིང་
ལྗོན་པ་ལ་སོགས་པའི་སྟེང་དུ་ཉི་མ་བདུན་ནམ་བརྒྱུད་དམ་ཁ་ཅིག་ལས་ལྔའམ་དྲུག་
བཞག་སྟེ་འཁྲུར་བཅུག་ནས་སྤྱད་པར་བྱའོ། །བདག་དུར་ཁྲོད་པའོ་ཞེས་གོ་བར་བྱས་
ནས་འབོད་ན་གཙུག་ལག་ཁང་དང་ཁྱིམ་དག་ཏུ་འཇུག་པར་བྱའོ། །དུར་ཁྲོད་པས་
བདག་གིར་བྱ་བ་མ་བཏང་བ་ལ་ཡང་སྤྱད་པ་བསྟེན་པར་བྱའོ། །དགེ་འདུན་གྱི་གནས་
མལ་ལ་སྤྱད་པར་མི་བྱའོ། །མཆོད་རྟེན་ལ་འདོམ་གང་ཙམ་གྱིས་འགྱེད་དོ། །ཞེས་
གསུངས་ཏེ། དུར་ཁྲོད་པས་རོའི་གོས་ནི་བླ་གབ་མེད་པ་ཤིང་ལྗོན་པ་ལ་སོགས་པའི་
སྟེང་དུ་ཉི་མ་བདུན་ནམ་བརྒྱད་དམ་ལུང་ཁུ་ཅིག་ལས་ཞག་ལྔའམ་དྲུག་བཞག་སྟེ་
འཁྲུར་བཅུག་ནས་གཟོད་ལོངས་སྤྱད་པར་བྱའོ། །འགྲེལ་ཆུང་ལཾས། དུར་ཁྲོད་པ་མཾ་
ཡིན་པར་རོའི་རྫས་ལེན་དུ་མི་དབང་སྟེ་བླངསཾ་ན་ཉེས་བྱས་སོ། །ཞེས་སོ། །ཉེས་བྱས་
སུ་གསུངས་པ་དེ་ནི་བདག་པོ་གཞན་མེད་པའི་དབང་དུ་བྱས་སོ། །གནས་དང་ཟས་
སོགས་དུར་ཁྲོད་ལ་བརྟེན་ནས་འཚོ་བའི་དུར་ཁྲོད་པ་གཙུག་ལག་ཁང་སོགས་ཀྱི་
འདབས་སུ་ཕྱིན་པ་ན་བདག་དུར་ཁྲོད་པའོ་ཞེས་གོ་བར་བྱས་ནས་དུར་ཁྲོད་པ་ཡིན་
ཡང་བླའི་ཚུར་ཤོག་ཅེས་འབོད་ན་གཟོད་གཙུག་ལག་ཁང་དང་ཁྱིམ་དག་ཏུ་འཇུག་
པར་བྱའོ། །དུར་ཁྲོད་པས་སྦྱིན་བདག་གིས་བདག་གིར་བྱ་བ་བཏང་བ་ལ་མགྲོན་དུ་
མ་གཉེར་ཀྱང་ལོངས་སྤྱད་དུ་རུང་བར་མ་ཟད་བདག་གིར་བྱ་བ་མ་བཏང་བ་ཉིད་ཀྱི་
ཡོ་བྱད་ལ་ཡང་སྦྱིན་བདག་བསོད་ནམས་འདོད་པས་སྟན་འདི་ལ་འདུག་ཅིག་གོས་
འདི་གོན་ཞིག་ཅེས་ཟེར་ན་དུར་ཁྲོད་པས་ལོངས་སྤྱད་པ་བསྟེན་པར་བྱའོ། །དུར་ཁྲོད་

པས་དགེ་འདུན་གྱི་གནས་མལ་ལ་སྤྱད་པར་མི་བྱའོ། །དུར་ཁྲོད་པས་མཆོད་རྟེན་ལ་
བསྐོར་བ་བྱེད་པའམ་ཕྱག་འཚལ་བའི་ཚེ་མཆོད་རྟེན་ལ་ཉེ་བར་བསྙེན་ན་དཀར་པོ་ལ་
དགའ་བའི་ལྷ་གཙང་སྦྲ་ཅན་རྣམས་མི་དགའ་བས་འདོམ་གང་ཙམ་གྱིས་ཕྱིར་འགྱེད་དོ། །
བཞི་པ་ཡོ་བྱད་གཞན་བསྟེན་ཚུལ་ལ་བཞི་ལས། དང་པོ་སྦྲང་ཡབ་བསྟེན་ཚུལ་ནི།
སྦྲང་ཡབ་བཅང་བར་བྱའོ། །བལ་ལས་བྱས་པ་དང་ཤ་ན་ལས་བྱས་པ་དང་རས་བལ་
ལས་བྱས་པ་དང་རས་མའམ་འདབ་མའི་དོག་པའོ། །གླང་པོ་ཆེ་དང་རྟ་དང་བ་ལང་གི་
སྤུ་ལ་སོགས་པ་ལས་བྱས་པ་མི་རུང་ངོ་། །ཐམས་ཅད་དུ་གང་ཟག་གིས་འཁར་བ་རྩི་
ཅན་ཉིད་དང་ཁྲ་བོ་ཉིད་མི་རུང་ངོ་། །ཞེས་གསུངས་ཏེ། སྦྲང་བུས་ཟ་བའི་ཡུལ་དུ་དགེ་
སློང་ཐམས་ཅད་ཀྱིས་སྦྲང་ཡབ་བཅང་བར་བྱའོ། །སྦྲང་ཡབ་ནི་ལྔ་སྟེ། ལུག་བལ་ལས་
བྱས་པ་དང་། ཤཱ་ན་ལས་བྱས་པ་དང་། རས་བལ་ལམ་ཤིང་བལ་ལས་བྱས་པ་དང༌།
སྣམ་བུའི་རས་མའམ་ཡང་ན་ཤིང་གི་འདབ་མའི་དོག་པའོ། །སྦྲང་ཡབ་དེ་གླང་པོ་ཆེ་
དང་རྟ་དང་བ་ལང་གི་སྤུ་ལ་སོགས་པ་སྦྲང་བུ་འཆི་བར་བྱེད་པའི་བདག་ཉིད་གང་
ཡིན་པཾ་ལས་བྱས་པ་མི་རུང་ངོ༌། །སྦྲང་ཡབ་ཀྱི་ཡུ་བ་འབའ་ཞིག་ཏུ་མ་ཟད་ཐམས་ཅད་
དུ་གང་ཟག་གིས་ལུས་བརྟེན་པའི་འཁར་བ་ཁ་དོག་འཚེར་བ་རྩི་ཅན་ཉིད་དང་ཁྲ་བོ་
ཉིད་མི་རུང་ངོ་། །ཅི་ཡང་རུང་སྟེ་རི་མོ་ཅན་གྱི་རྫས་མི་བྱེད་ཅེས་འགྲེལ་ཆུང་ལས་སོ། །
དེས་ན་རབ་བྱུང་རྣམས་ཀྱིས་སྣོད་བྱེད་དང་ཡོ་བྱད་གང་ཡིན་ཡང་རི་མོ་བཀྲ་བ་སོགས་
སྒེག་ཆོས་དང་མཛེས་ཆོས་ཀྱི་རྣམ་པ་མ་ཡིན་པར། བབ་ཆགས་པ་བཅང་བར་བྱའོ། །
དགེ་འདུན་གྱིས་ནི་སྦྲང་ཡབ་ཀྱི་ཡུ་བ་ལ་སོགས་པ་རྩི་ཅན་དང་ཁྲ་བོ་འཆང་བ་ལ་ཉེས་
པ་མེད་དོ། །གཉིས་པ་སྦྱང་སྐྱབས་བསྟེན་ཚུལ་ནི། སྦྱང་སྐྱབས་ཀྱང་ངོ་། །ཤིང་བུའི་
སྟེང་དུ་རས་ཀྱིས་གཡོགས་པའོ། །བཅིངས་པས་སོ། །ཁྲུ་བཞི་དང་དོ་པའོ། །རས་ཁྲུ་
བཅུ་གཉིས་པས་གཡོག་གོ །འབྱར་བ་དང་བཅས་པར་རོ། །དེའི་མ་མཐའ་ནི་མལ་
ཆས་སྦྱར་རོ། །སྒོ་གསེགས་ཀར་གདོད་དོ། །ཞེས་གསུངས་ཏེ། སྦྱང་བུ་སྐྱོབ་པའི་སྦྲང་

སྐྱབས་ཀྱང་ངོ་སྟེ་བཅང་བར་བྱའོ། །སྦྲང་སྐྱབས་དེ་ཇི་ལྟ་བུ་ཞེ་ན། ཤིང་བུ་ལས་ཁང་
བུའི་དབྱིབས་སུ་བྱས་པའི་སྟེང་དུ་རས་ཀྱིས་གཡོགས་པའོ། །ཁང་བུའི་ཚད་ནི་ཉལ་
ཆོག་པའི་ཚད་ཆུར་ཁྲུ་བཞི་དང་ཞེང་དུ་ཁྲུ་དོ་པ་ཞིག་གོ །ཤིང་བུ་ལ་ཇི་ལྟར་གཡོག་པར་
བྱ་ཞེ་ན། རས་ཀྱིས་ངོས་བཞི་འཁོར་བར་བཅིངས་པས་སོ། །སྟེང་ནས་གཡོག་པའི་
རས་དེའི་ཚད་ཅི་ཙམ་ཞེ་ན། སྲིད་དུ་ཁྲུ་བཞི་དང་ཞེང་དུ་ཁྲུ་དོ་པའོ། །ངོས་བཞི་པོར་
རས་ཀྱི་ཚད་ཅི་ཙམ་པས་གཡོག་ཅེ་ན། རས་སྲིད་དུ་ཁྲུ་བཅུ་གཉིས་པས་ངོས་བཞི་
བསྐོར་ཞིང་གཡོག་གོ །ཇི་ལྟར་གཡོག་ཅེ་ན། སྟེང་ནས་གཡོགས་པའི་རས་དང་ངོས་
བཞི་བསྐོར་བའི་རས་ཀྱི་མཚམས་འབྱར་བ་དང་བཅས་པར་རོ་ཞེས་དེ་ལྟར་གཡོག་གོ་
ཞེས་པའོ། །གཡོག་མའི་རས་དེའི་མུ་མཐའ་ནི་མལ་ཆས་སྦྱར་རོ་སྟེ་མལ་ཆས་འོག་ཏུ་
ཆུད་པར་མནན་ནོ། །སྦྲང་སྐྱབས་ཀྱི་ཁང་བུའི་སྒོ་གསེགས་ཀར་ཏེ་བསྣོལ་མར་གདོད་
དོ། །གསུམ་པ་བསིལ་ཡབ་བསྟེན་ཚུལ་ནི། ཚ་བར་ནི་བསིལ་ཡབ་སྦྱར་རོ། །བསིལ་
ཡབ་བཅང་བར་བྱའོ། །བསིལ་ཡབ་མཁན་གྱིས་བྱས་པའམ་ཏ་ལའི་ཆང་བུའོ། །ཁྲ་ཁྲ་
བོ་མི་རུང་ངོ་། །དགེ་འདུན་གྱིས་ནི་གཞན་ཡང་ངོ་། །ནོར་བུ་དང་རྫ་མའི་བསིལ་ཡབ་
རྙེད་ན་མཆོད་རྟེན་ལ་དབུལ་ལོ། །ཉན་ཐོས་ཀྱི་ལ་ཡང་ངོ་། །ཞེས་གསུངས་ཏེ། ཡུལ་
ཚད་པ་ཆེ་བས་ཚ་བར་ནི་བསིལ་ཡབ་སྦྱར་རོ་ཞེས་བསིལ་ཡབ་ཀྱིས་གཡབ་པར་བྱའོ་
ཞེས་པའོ། །བསིལ་ཡབ་དེ་བཅང་བར་བྱའོ། །ཇི་ལྟ་བུ་ཞེ་ན། བཅོས་མ་བསིལ་ཡབ་
མཁན་གྱིས་སྨྱུག་མ་ལས་བཏགས་པར་བྱིས་པའམ་རང་འཁྲུངས་པ་ཤིང་ཏ་ལའི་ལོ་
མའི་ཚོགས་ཀྱི་ཆང་བུ་བཅང་བར་བྱའོ། །བསིལ་ཡབ་ཁྲུ་ཁྲུ་བོ་མི་རུང་ངོ༌། །དགེ་
འདུན་གྱིས་ནི་བསིལ་ཡབ་མཁན་གྱིས་བྱས་པ་དང་ཏ་ལའི་ཆང་བུ་གཉིས་ལས་གཞན་
ཀོ་ལྤགས་ལས་བྱས་པ་དང་། རྨ་བྱའི་གཤོག་པ་སོགས་ལས་བྱས་པའི་བསིལ་ཡབ་ཁྲི་
བོ་ཡང་ངོ་སྟེ་བཅང་བར་བྱའོ་ཞེས་པའོ། །གང་ཟག་གང་གིས་ཡུ་བ་ནོར་བུ་ལས་བྱས་
པ་ཅན་དང་ལུས་དངོས་རྔ་མ་ལས་བྱས་པའི་རྔ་མའི་བསིལ་ཡབ་རྙེད་ན་མཆོད་རྟེན་གྱི་

ཕྱིར་བླངས་ནས་མཆོད་རྟེན་ལ་དབུལ་ལོ། །དེ་ནི་སངས་རྒྱས་ཀྱི་མཆོད་རྟེན་ལ་འབུལ་
བར་མ་ཟད་ཉན་ཐོས་ཀྱི་མཆོད་རྟེན་ལ་ཡང་ངོ་སྟེ་དབུལ་ལོ་ཞེས་པའོ། །བཞི་པ་མལ་
ཆ་བསྟེན་ཚུལ་ནི། སྟན་ནང་ཚངས་ཅན་དང་ལྭ་བ་དང་སྔས་ནང་ཚངས་ཅན་དང་གོར་
བུ་དག་བཅང་བར་བྱའོ། །ཞེས་གསུངས་ཏེ། སྟན་ནང་ཚངས་ཅན་དང་ལྔ་བ་དང༌།
སྔས་ནང་ཚངས་ཅན་དང་གོར་བུ་སྟེ་སྟན་ཟླུམ་པོ་དག་དགེ་འདུན་ནམ་དགེ་སློང་གང་
ཟག་གིས་ཀྱང་བཅང་བར་བྱའོ། །ལྔ་པ་གོས་ཀྱི་རྒྱུའི་རྙེད་པ་ཇི་ལྟར་བྱ་བ་ལ་དྲུག སྦྱིན་
བདག་གིས་བསྟབས་པའི་རྙེད་པ་ལ་ཇི་ལྟ་བྱ་བ་དང་། གཞི་གང་ལས་བྱུང་བ་གང་དུ་
ལོངས་སྤྱད་པའི་ཚུལ་དང༌། རྙེད་པ་ཇི་ལྟར་བླང་ཚུལ་ཞར་བྱུང་དང་བཅས་པ་དང༌།
རྙེད་པ་ཇི་ལྟར་བགོ་ཚུལ་ཞར་བྱུང་དང་བཅས་པ་དང་། རྙེད་པ་དབང་དང་མི་དབང་གི་
རྣམ་གཞག་དང་། བགོ་བ་དང་བཞག་པའི་སྤྲོས་པ་ཞར་བྱུང་དང་བཅས་པའོ། །དང་པོ་
ནི། བུ་དང་ཆུང་མའི་རྙེད་པ་ནི་སྦྱིན་པར་བྱེད་པའི་དབང་གིས་བསྒྲུབ་བོ། །གལ་ཏེ་གླུ་
བར་བྱེད་ན་ཅི་ཙམ་འདོད་པ་དེ་ཙམ་དུ་བཙོང་བ་ཉིད་ཡིན་ནོ། །ཡང་དང་ཡང་དུ་དབུལ་
དུ་རུང་ངོ་། །ཞེས་གསུངས་ཏེ། སྦྱིན་བདག་གིས་དགེ་འདུན་ལ་བུ་དང་ཆུང་མའི་རྙེད་
པ་ཕུལ་བ་ནི་སྦྱིན་པར་བྱེད་པའི་བསམ་པའི་དབང་གིས་གཞག་པའམ་བཙོང་བར་
བསྒྲུབ་བོ། །ལེན་པར་བྱེད་པའི་དབང་གིས་ནི་མི་སྒྲུབ་བོ་ཞེས་ཤུགས་ཀྱིས་བསྟན་ཏེ།
ལེན་པ་པོ་དེ་དག་འཚོང་བར་འདོད་ན་ཡང་། སྦྱིན་པ་པོས་གཞག་པའི་ཕྱིར་ཕུལ་ན་ཅི་
བདེར་གཞག་ཅིང་། ཕྱིར་བླུ་བའི་ཕྱིར་ཕུལ་ན་ནི་བླུར་གཞུག་གོ །གལ་ཏེ་སྦྱིན་བདག་
གིས་བུ་དང་ཆུང་མ་བླུ་བར་བྱེད་ན་རིན་ཆེ་ཆུང་ཅི་ཙམ་དུ་འཇལ་བར་འདོད་པ་དེ་ཙམ་
དུ་བཙོང་བ་ཉིད་ཡིན་ནོ། །སྦྱིན་བདག་གི་དད་པ་སྤེལ་བའི་ཕྱིར་ཕུལ་ཟིན་པའི་དངོས་
པོ་དེ་ལེན་པ་པོ་དེ་ལ་ཡང་དང་ཡང་དུ་དབུལ་དུ་རུང་ངོ༌། །གཉིས་པ་ནི། ཤིང་ལྗོན་པ་
ལ་ཕུལ་བས་གལ་ཏེ་རྒྱན་ཡིན་ན་དུས་སྟོན་གྱི་ཚེ་དེ་ཉིད་བརྒྱན་པར་བྱ་བའི་ཕྱིར་གཞག་
གོ །རྩིག་པ་ལ་ན་གལ་ཏེ་གནས་ཁང་གི་ནི་རི་མོ་བྱ་བའི་ཕྱིར་རོ། །གལ་ཏེ་མ་ཡིན་

ནམ་ཀ་བ་ལ་ན་ལས་སར་པའི་ཕྱིར་རོ། །ས་ལ་ནའོ། །མེ་ཁང་གི་ནི་སྣང་བར་རོ། །
ཡང་ན་སྣུམ་བག་གི་རྙེད་པར་རོ། །རུང་བའི་ཁང་པ་ནི་ན་བའི་སྨན་དུ་གཞག་གོ །།
བཀད་སའི་ནི་ཟས་སུ་བྱའོ། །སྐྱེམས་མལ་གྱི་ནི་བཏུང་བར་རོ། །བསྲོ་ཁང་གི་གནས་
ཀྱི་ནི་བསྲོ་ཁང་མ་སྣུམ་བག་གི་རྙེད་པར་རོ། །འཁོར་གྱི་ཁྱམས་དང་དཔོང་སའི་ར་
བའི་སྣུམ་བག་གི་རྙེད་པར་རོ། །ཡང་ན་སྐྱེས་པའི་རབས་ཀྱི་སྡེ་བྲི་བར་བྱའོ། །བང་
རིམ་དང་འཆག་ས་དང་སྒོ་ཁང་དང་ཁྱམས་དག་ལ་ཕུལ་བ་ནི་བགོའོ། །རྫིང་བུའི་ཡང་
ངོ་། །ཁ་ཅིག་ལས་དེ་ནི་ཕྱོགས་བཞིའི་དགེ་འདུན་གྱི་ཉིད་དུ་གཞག་གོ་ཞེས་སོ། །ཞེས་
གསུངས་ཏེ། སྦྱིན་བདག་གིས་དགེ་འདུན་འདུ་ཞིང་སྤྱོད་པའི་གནས་གྲིབ་ཤིང་ལ་
སོགས་པའི་ཤིང་ལྗོན་པ་ལ་དངོས་པོ་གང་རུང་ཕུལ་བས་གལ་ཏེ་ཕུལ་བ་དེ་དར་
དཔྱང་ལ་སོགས་པ་རྒྱན་ཡིན་ན་མི་མང་པོ་འདུ་བའི་དུས་སྟོན་གྱི་ཚེ་ཤིང་ལྗོན་པ་དེ་
ཉིད་བརྒྱན་པར་བྱ་བའི་ཕྱིར་གཞུག་གོ །ཊི་ཀ་ལས། ཤིང་ལྗོན་པ་དེ་ཇིབ་ན་དེ་དང་
རིགས་མཐུན་པའི་ཤིང་ལྗོན་པ་གཞན་བརྒྱན་པར་བྱ་བའི་ཕྱིར་གཞག་པར་བྱའོ། །དེ་
དང་རིགས་མཐུན་པ་གཞན་མེད་ན་རིགས་མི་མཐུན་པ་གཞན་བརྒྱན་པའི་ཕྱིར་གཞག་
པར་བྱའོ། །ཞེས་སོ། །གནས་ཁང་མེ་ཁང་རུང་ཁང་དང༌། །བཀད་ས་སྐྱེམ་མལ་བསྲོ་
ཁང་གནས། །འཁོར་གྱི་ཁྱམས་དང་དཔོང་ས་དང་། །བང་རིམ་འཆག་ས་སྒོ་ཁང་
ཁྱམས། །ཞེས་དེ་ལྟར་བཅུ་གཉིས་པོ་དེ་དག་གི་རྩིག་པ་ལ་ཕུལ་བ་དང་། དེ་རྣམས་ཀྱི་
ཀ་བ་ལ་ཕུལ་བ་དང༌། དེ་རྣམས་ཀྱི་ས་གཞི་ལ་ཕུལ་བ་ནི་ཇི་ལྟར་བྱ་ཞེ་ན། དེ་རྣམས་
གོ་རིམ་བཞིན་དུ་སྟོན་ཏེ་རྩིག་པ་ལ་ཕུལ་ན་ནི་གལ་ཏེ་གནས་བཅུ་གཉིས་པོ་དེ་དག་གི་
དང་པོ་གནས་ཁང་གི་རྩིག་པ་ལ་ཕུལ་ན་ནི་གནས་ཁང་གི་རྩིག་པར་རི་མོ་བྱ་བའི་ཕྱིར་
རོ་ཞེས་དེའི་ཕྱིར་གཞག་པར་བྱའོ། །རྩིག་པ་ལ་ཕུལ་ན་གལ་ཏེ་རྩིག་པ་དེ་གནས་ཁང་
གི་རྩིག་པ་མ་ཡིན་ནམ་ཏེ་མེ་ཁང་ལ་སོགས་པ་བཅུ་གཅིག་གི་རྩིག་པ་ལ་ཕུལ་བའམ་
གནས་ཁང་དང་མེ་ཁང་ལ་སོགས་པ་བཅུ་གཉིས་པོ་དེ་རྣམས་ཀྱི་ཀ་བ་ལ་ཕུལ་ན་ལས་

སར་པའི་ཕྱིར་རོ་ཞེས་དེའི་ཕྱིར་གཞག་པར་བྱའོ་ཞེས་པའོ། །ས་གཞི་ལ་ཕུལ་ནུའོ། །
མདོ་འདིས་ནི་མེ་ཁང་གི་ནི་སྣང་བར་རོ་ཞེས་པ་ནས་རྫིང་བུའི་ཡང་ངོ་ཞེས་འབྱུང་བ་
ཡན་ཆད་ཀྱི་འོག་མའི་མདོ་རྣམས་ཀྱིས་ས་གཞི་ལ་ཕུལ་བའི་དབང་དུ་བྱས་པ་ཡིན་
ཞེས་སྤྱིར་བསྟན་པའོ། །མེ་འབུད་པའི་མེ་ཁང་གི་ས་ལ་ནའོ་ཞེས་སྔ་མར་སྦྱར་ཏེ་མེ་
ཁང་གི་ས་གཞི་ལ་ཕུལ་ན་ནི་མེ་ཁང་ལ་སོགས་པའི་སྣང་བར་ཏེ་དགེ་འདུན་ལ་སྒྲོན་མེ་
གང་དུ་དགོས་པའི་རྒྱུར་སྦྱར་རོ། །མེ་ཁང་གི་ས་ལ་ཕུལ་བའི་རྫས་དེ་ཡང་ན་དགེ་
འདུན་གྱི་སྣུམ་བག་གི་རྙེད་པ་མར་ལ་སོགས་པར་རོ་ཞེས་དེ་ལ་བསྒྱུར་ཞིང་སྤྱད་པར་
བྱའོ། །ལུས་བསྐུ་བར་ཡང་བྱ་ཞེས་འགྲེལ་ཆུང་ལས་སོ། །ནད་པའི་རུང་བའི་ཁང་པ་
ཉིད་ཀྱི་ས་གཞི་ལ་ཕུལ་བའི་རྫས་ནི་ནུ་བའི་སྨན་དུ་བསྒྱུར་ཞིང་གཞུག་གོ །ཟས་
གཡོས་སྦྱོར་བྱེད་པའི་གནས་དང་ཟས་ཟ་བའི་གནས་བཀོད་སའི་ཁང་པའི་ས་ལ་ཕུལ་
བའི་རྫས་ནི་ཟས་སུ་བསྒྱུར་བར་བྱའོ། །ཆུ་ཁང་སྟེ་སྐྱེམས་མལ་གྱི་ས་གཞི་ལ་ཕུལ་
བའི་རྫས་ནི་བཏུང་བར་བསྒྱུར་རོ། །བསྲོ་ཁང་གི་གནས་ཀྱི་ས་གཞི་ལ་ཕུལ་བའི་རྫས་
ནི་བསྲོ་ཁང་ངམ་ཏེ་དེའི་ཡོ་བྱད་དམ་དགེ་འདུན་གྱི་སྣུམ་བག་གི་རྙེད་པར་བསྒྱུར་རོ། །
བསིལ་བའི་རང་བཞིན་ཅན་གྱི་འཁོར་གྱི་ཁྱམས་དང་ལས་བརྒྱ་རྩ་གཅིག་བྱེད་པ་
སོགས་ཀྱི་གནས་དཔོང་སའི་ར་བའི་ས་གཞི་ལ་ཕུལ་བའི་རྫས་ནི་དགེ་འདུན་གྱི་སྣམ་
བག་གི་རྙེད་པར་བསྒྱུར་རོ། །ཡང་ན་དེ་གཉིས་ལ་ཕུལ་བའི་རྫས་དེས་དེ་གཉིས་ཀྱི་
རྩིག་པའི་ངོས་སོགས་སུ་སྐྱེས་པའི་རབས་ཀྱི་སྡེ་བྲི་བར་བྱའོ། །བང་རིམ་དང་། འདི་
ལ་འགྲེལ་ཆུང་གི་མདོ་རྩ་བ་ལས། ཕྱི་ཁྱམས་ཞེས་གསུངས་སོ། །གནས་མལ་གྱི་
གཞིའི་སྐབས་སུ། འཆག་སའི་ཁང་པ་དག་བྱའོ་ཞེས་གསུངས་པའི་འཆག་ས་དང་། སྒོ་
ཁང་དང་། ཁྱམས་དག་གི་ས་གཞི་ལ་ཕུལ་བ་ན་རྫས་དེ་ནི་དགེ་འདུན་གྱིས་བགོའོ། །
གཙུག་ལག་ཁང་གི་དབུས་ཀྱི་མཐོངས་ཀྱི་རྫིང་བུའི་ས་ལ་ནའོ་ཞེས་སྔ་མར་སྦྱར་ཏེ་ས་
གཞི་ལ་ཕུལ་ན་ཡང་ངོ་སྟེ་བགོ་བར་བྱའོ་ཞེས་པའོ། །ལུང་ཁུ་ཅིག་སྟེ་ལུང་སིལ་བུ་

ལས་རྫིང་བུའི་ས་ལ་ཕུལ་བའི་རྫས་དེ་ནི་ཕྱོགས་བཞིའི་དགེ་འདུན་གྱི་དོན་ཉིད་དུ་
གཞུག་གོ་ཞེས་སོ། །གསུམ་པ་ནི། དཀོན་མཆོག་གི་དོན་དུ་བླང་དུ་རུང་ངོ༌། །བསྒྲག་
ཏུ་ཡང་རུང་ངོ་། །ལེན་པའི་ཚེའོ། །མཐོང་བར་བྱ་བའི་ཕྱིར་འཕང་ལོ་བྱའོ། །ཚ་བ་དང་
རླུང་དང་ཆར་བའི་གནོད་པས་མི་རེག་པར་བྱ་བའི་ཕྱིར་ཁང་པ་བརྩེགས་པ་སྒོ་བཞི་དང་
ལྡན་པ་ཡང་ངོ་། །དུས་སྟོན་གྱི་རྗེས་ལ་འཕང་ལོ་བརྟུལ་ལོ། །སྣོད་སྤྱད་འབྲུབ་པས་
རྙེད་པ་བྲུབ་པར་བྱའོ། །གཉིས་ཀ་ལ་མ་བསྔོས་པ་སྟོན་པ་མཆོད་པའི་ཚེ་ཕུལ་བ་དགེ་
འདུན་གྱི་ལ་དགེ་སློང་མ་རྣམས་ཀྱི་འཇུག་པ་མེད་དོ། །འདི་ལ་གཅིག་གི་ནང་དུ་དེ་དག་
གིས་འཕང་ལོ་ཐ་དད་པ་བཙུགས་ན་ཉེས་པ་སྦོམ་པོའོ། །ཞེས་གསུངས་ཏེ། དཀོན་
མཆོག་གསུམ་གང་རུང་གི་དོན་དུ་དགེ་སློང་གིས་གཞན་ལས་ཡོ་བྱད་བླང་དུ་རུང་ངོ༌། །
སྦྱིན་པར་བྱ་བ་དང་སྦྱིན་བདག་རྣམས་ཀྱི་མིང་བསྒྲུག་ཏུ་ཡང་རུང་ངོ༌། །མིང་བསྒྲགས་
ནས་བསྔོ་བ་དང་སྨོན་ལམ་ཀླག་དགོས་པར་ཊཱི་ཀ་ལས་གསུངས་སོ། །དེང་སང་ཡང་
དགོན་པ་དང་ཆོས་སྡེ་རྣམས་ཀྱིས་སྦྱིན་པར་བྱ་བ་དང་སྦྱིན་བདག་རྣམས་ཀྱི་མིང་སྒྲོག་
པར་བྱེད་མོད། འོན་ཀྱང་རྙེད་པ་མང་པོ་འཐོབ་ཆེད་དུ་དེ་ལྟར་བྱས་ན་རྙེད་པས་རྙེད་
ཚོལ་ཞེས་པའི་ལོག་འཚོར་འགྱུར་བས་དེར་མ་སོང་བ་ཞིག་དགོས་སོ། །གང་གི་ཚེ་
བསྒྲག་ན། རྙེད་པ་འབུལ་བ་ལེན་པའི་ཚེའོ། །སྒྲོག་པར་བྱེད་པ་གཞན་གྱིས་མཐོང་
བར་བྱ་བའི་ཕྱིར་འཕང་ལོ་སྟེ་འཁོར་ལོ་གཉིས་དང་ལྡན་པའི་ཤིང་རྟ་བྱས་ཏེ་དེའི་སྟེང་
ནས་བསྒྲག་པར་བྱའོ། །ཚ་བ་དང་རླུང་དང་ཆར་བའི་གནོད་པས་སྒྲོག་པར་བྱེད་པའི་
དགེ་སློང་ལ་མི་རེག་པར་བྱ་བའི་ཕྱིར་ཤིང་རྟ་དེའི་སྟེང་དུ་ཁང་པ་བརྩེགས་པ་སྒོ་བཞི་
དང་ལྡན་པ་ཡང་ངོ་སྟེ་བྱའོ་ཞེས་སྔ་མར་སྦྱར་རོ། །དུས་སྟོན་གྱི་རྗེས་ལ་འཕང་ལོ་དང་
ལྡན་པའི་ཤིང་རྟ་བརྟུལ་ལོ། །དགེ་སློང་སྣོད་སྤྱད་འབྲུབ་པའམ་ཉལ་ཚགས་བྱེད་པར་
བསྐོས་པས་དུས་སྟོན་དེ་ལ་རྙེད་པ་བྱུང་བ་དག་བྲུབ་པར་བྱའོ། །དགེ་སློང་ཕ་མའི་
དགེ་འདུན་གཉིས་ཀ་ལ་ཐུན་མོང་དུ་མ་བསྔོས་པ་དགེ་སློང་རྣམས་ཀྱིས་སྟོན་པ་སངས་

རྒྱས་དང་བྱང་ཆུབ་སེམས་དཔའ་ལ་མཆོད་པའི་ཚེ་ཕུལ་བ་དགེ་སློང་ཕའི་དགེ་འདུན་
གྱི་རྙེད་པ་ལ་དགེ་སློང་མ་རྣམས་ཀྱི་སྐལ་བ་དབང་བ་འཇུག་པ་མེད་དོ། །ཊི་ཀ་ལས།
དེ་བཞིན་དུ་དགེ་སློང་མ་རྣམས་ཀྱིས་བྱས་པའི་ཚེ་དགེ་སློང་མ་ལ་བསྔོས་པའི་རྙེད་པ་
བྱུང་བ་གང་ཡིན་པ་དེ་ལ་ཡང་དགེ་སློང་རྣམས་ཀྱིས་འཇུག་པ་མེད་དོ། །གཉིས་ཀས་
བྱས་པ་གཉིས་ཀ་ལ་བསྔོས་པའི་རྙེད་པ་བྱུང་བོ་གང་ཡིན་པ་དེ་ལ་ནི་གཉིས་ཀའི་
འཇུག་པ་ཡོད་དེ། གཉིས་ཀ་དབང་ངོ༌། །ཞེས་སོ། །སྟོན་པ་ལ་སོགས་པ་ལ་མཆོད་པ་
བྱ་བ་འདི་ལ་མཆོད་པའི་ཕྱིར་འདུ་བའི་ཁྲོམ་ཚོགས་པ་གཅིག་གི་ནང་དུ་དགེ་སློང་མ་
དེ་དག་གིས་སྐུ་གཟུགས་བཞུགས་པའི་གནས་འཕུང་ལོ་དང་ལྡན་པའི་ཤིང་རྟ་དགེ་
སློང་རྣམས་ཀྱིས་བཙུགས་པ་དེ་ལས་ཐ་དད་པ་གཞན་བཙུགས་ན་དགེ་འདུན་གྱི་
དབྱེན་དུ་གཏོགས་པའི་ཉེས་པ་སྦོམ་པོའོ། །གཞན་དུ་བཙུགས་པ་ལ་ནི་ཉེས་པ་མེད་དོ་
ཞེས་ཊཱི་ཀ་ལས་སོ། །བཞི་པ་ནི། སྣོད་སྤྱད་འགྱེད་པས་བགོ་བར་བྱའོ། །དེ་བསྒོ་བར་
བྱའོ། །བཙོང་བར་བྱ་བ་རྣམས་བཙོངས་ཏེའོ། །དགེ་འདུན་འདུས་པ་ལའོ། །བསྐྱེད་
པས་སོ། །དེ་ཉིད་ཀྱིས་དེར་འདུ་བའི་སྐབས་རྗེས་སུ་བསྒྲུབ་པར་བྱའོ། །དགེ་འདུན་གྱི་
གནས་བརྟན་གྱིས་རིན་ཐང་གདབ་བོ། །རན་པར་རོ། །དེས་ནི་དེ་ལ་མི་དབབ་པ་ཉིད་
དོ། །ཡང་མི་འབྱུང་བར་ངེས་པར་བྱས་ནས་སྐྱེད་པ་ལ་དབབ་བོ། །མི་ཉོ་བས་བསྐྱེད་
པར་མི་བྱའོ། །བུད་མེད་མི་བྱའོ། །རིན་མ་ཕུལ་གྱི་བར་དུ་སྤྱད་པ་དང་བྱི་དོར་ཡང་མི་
བྱའོ། །བགོ་སྐལ་བ་རྣམས་མང་བ་ཉིད་ཡིན་ན་བཅུ་ལ་སོགས་པའི་ཚོམ་གྱིས་བགོ་
བར་བྱའོ། །ཕོག་པ་མ་བགོས་པར་ཚོམ་ལས་འགའ་ཞིག་ཤི་ན་དེའི་སྐལ་བ་ཚོམ་དེ་ལ་
དབང་བ་ཉིད་ཡིན་ནོ། །ཞེས་གསུངས་ཏེ། དུས་སྟོན་ལ་བྱུང་བའི་རྙེད་པ་དེ་དག་དགེ་
སློང་སྣོད་སྤྱད་འགྱེད་པར་བསྐོས་པས་བགོ་བར་བྱའོ། །དགེ་འདུན་གྱིས་སྣོད་སྤྱད་
འགྱེད་པ་པོ་དེ་སྤྲོ་བར་བྱས་ནས་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །དེས་ཇི་
ལྟར་བགོ་ན། །བགོར་མི་བདེ་བ་གོས་ལ་སོགས་པ་བཙོང་བར་བྱ་བ་རྣམས་ནི་

བཙོངས་ཏེ་རིན་བགོ་བར་བྱའོ། །སུ་ལ་བཙོང་ན། དགེ་འདུན་པ་ལ་མཁོ་བའི་དངོས་
པོ་ཞིག་ཡིན་ན་དགེ་འདུན་འདུས་པ་ལའོ། །ཇི་ལྟར་བཙོང་ན། བཙོང་བར་བྱ་བའི་
དངོས་པོའི་རིན་ཐང་དགེ་འདུན་གྱི་གནས་བརྟན་གྱིས་རན་པར་བཅད་པ་དེ་ལས་སུ་ཉོ་
བར་འདོད་པས་རིན་བསྐྱེད་པས་སོ་ཞེས་རིན་བསྐྱེད་པས་བཙོང་བར་བྱའོ་ཞེས་པའོ། །
སྣོད་སྤྱད་འགྱེད་པའི་གང་ཟག་དེ་ཉིད་ཀྱིས་དགེ་འདུན་རྙེད་པ་བགོ་བའི་གནས་དེར་
འདུ་བའི་སྐབས་ཀྱི་བྱ་བ་ཆག་ཆག་གདབ་པ་དང་ཕྱག་དར་བྱ་བ་དང་གནས་མལ་
བཤམ་པ་དང་། དེ་བཞིན་དུ་རྙེད་པ་བགོ་བ་ལ་ལྔ་བྱའོ་ཞེས་སྔར་བསྟན་པ་རྣམས་རྗེས་
སུ་བསྒྲུབ་པར་བྱའོ། །སུ་ལ་ཡང་བཙོང་བར་བྱ་བ་མ་བྲིམས་པའི་ཚེ་དགེ་འདུན་གྱི་
གནས་བརྟན་གྱིས་དགེ་འདུན་གྱི་རྫས་བཙོང་བར་བྱ་བ་དེ་རྣམས་ཀྱི་རིན་ཐང་གདུབ་
བོ། །རིན་ཐང་ཅི་ཙམ་གདབ་ཅེ་ན། རན་པར་རོ། །འགྲེལ་ཆུང་ལས། སྲང་གཅིག་རི་
བ་ལ་ཞོ་དྲུག་རི་བ་ཙམ་དུ་གདབ་བོ་ཞེས་སོ། །ཊཱི་ཀ་ལས། དགེ་འདུན་གྱི་གནས་
བརྟན་གྱིས་སྤྱིའི་རིན་ཐང་རན་པར་བཏབ་ནས་སྣོད་སྤྱད་འགེད་པའི་(འབྱེད་པའི་བརྡ་ནིང)གང་
ཟག་གིས་རྫས་དེ་ལག་ན་ཐོགས་ཏེ། དགེ་འདུན་གྱི་གནས་བརྟན་མན་ཆད་གསར་བུ་
ཡན་ཆད་དེ་ན་འདུས་པ་ཐམས་ཅད་ཀྱི་མདུན་དུ་རྫས་དེ་གཡར་སྔ་(སྟེ་གདོང་བསྟན་ནས་)
ཞིང་རྫས་འདི་ནི་འདི་ཙམ་རིའོ་ཞེས་བསྒྲག་པར་བྱའོ། །ཞེས་སོ། །དང་པོར་རིན་ཐང་
བཏབ་པ་དེས་ནི་དེ་ཙམ་འཇལ་བ་མ་བྱུང་ཡང་རིན་ཐང་འདེབས་པ་པོ་གནས་བརྟན་
དེ་ལ་རྫས་ཉོ་བ་དང་རིན་གཞལ་བ་མི་དབབ་པ་ཉིད་དོ། །རིན་ཐང་བཏབ་པའི་འོག་
ཏུ་བསྐྱེད་ན་ནི་དེ་ལ་ཡང་དབབ་པ་ཉིད་ཡིན་ནོ་ཞེས་ཊཱི་ཀ་ལས་སོ། །རྫས་དེའི་རིན་
ཐང་གནས་བརྟན་གྱིས་བཏབ་པའི་འོག་ཏུ་ཡང་ཆེར་སྐྱེད་པ་གཞན་མི་འབྱུང་བར་ངེས་
པར་བྱས་ནས་སྔར་བཅད་པ་དེ་ལས་ཆེར་སྐྱེད་ན་ནི་སྐྱེད་པར་བྱེད་པ་པོ་གང་ཡིན་པ་
དེས་རྫས་དེ་མི་ཉོར་མི་གནང་བས་དེ་ལ་ཉོར་དབབ་བོ། །དེ་ལྟར་རིན་སྐྱེད་པའི་གོང་
དུ་གཞན་གཅིག་གིས་རིན་ཆེར་སྐྱེད་ན་དེ་ལ་ཉོ་བ་དབབ་པ་སོགས་དེ་ལྟར་གོང་ནས་

གོང་དུ་སྐྱེད་པའི་ཐ་མར་དེ་ལས་གོང་དུ་སྐྱེད་པར་བྱེད་པ་གཞན་སུ་ཡང་མ་བྱུང་ན་དེའི་
ཚེ་སྣོད་སྤྱད་བགོད་པ་པོ་དེས་དགེ་འདུན་ཐམས་ཅད་ཀྱི་མགོ་མཇུག་ཏུ་ལན་ཅིག་
བཟླས་ཏེ་རྫས་འདི་གང་ཟག་ཆེ་གེ་མོས་རིན་འདི་ཙམ་གྱིས་བསྐྱེད་དེ་ཉོས་སོ་ཞེས་
སྤྱིར་བསྒྲགས་ཏེ་ཏོག་བརྡུངས་ནས་རྫ་ས་དེ་གང་ཟག་དེའི་མདུན་དུ་གཞག་གོ །དེ་ཕྱིན་
ཆད་ནི་གཞན་གྱིས་བསྐྱེད་ཅིང་ཉོར་མི་དབང་ཞེས་དེ་དག་ཊཱི་ཀ་ལས་དེ་ལྟར་གསུངས་
སོ། །གང་ཟག་གང་དགེ་འདུན་གྱི་རྫས་དེ་མི་ཉོ་བས་དེའི་རིན་ཐང་ཆེར་བསྐྱེད་པར་
མི་བྱའོ། །གཞན་གྱིས་བུ་དང་ཆུང་མ་དགེ་འདུན་ལ་ཕུལ་ནས་བླ་བ་ལྟ་བུ་ལ་ཡང་རིན་
ཐང་གདབ་བམ་སྙམ་ན། བུད་མེད་ལ་རིན་ཐང་གདབ་པར་མི་བྱའོ། །དགེ་འདུན་གྱི་
རྫས་ཉོས་པས་རྫས་དེའི་རིན་མུ་ཕུལ་གྱི་བར་དུ་ལོངས་སྤྱད་པ་དང༌། བཀྲུ་བ་དང་ཁ་
བསྒྱུར་བ་ལ་སོགས་པའི་བྱི་དོར་ཡང་མི་བྱའོ། །རྙེད་པའི་བགོ་སྐལ་དབང་བ་རྣམས་
མང་བ་ཉིད་ཡིན་ན་དགེ་སློང་བརྒྱ་ཡོད་པ་ལས་དགེ་སློང་བཅུ་བཅུའི་སྐལ་བ་ཚོམ་
གཅིག་ཏུ་བཅད་པ་ལ་སོགས་པའི་ཚོམ་གྱིས་བགོ་བར་བྱའོ། །ཚོམ་ཚོམ་གྱི་སྐལ་བ་
ལོགས་སུ་ཕོག་པ་ཚོམ་རང་རང་གི་ནང་གསེས་ཀྱིས་མ་བགོས་པར་ཚོམ་གང་རུང་
ལས་གང་ཟག་འགའ་ཞིག་ཤི་ནཱ་ཤི་བ་དེའི་སྐལ་བ་ཚོམ་དེ་ལ་སྤྱིར་དབང་བ་ཉིད་
ཡིན་ནོ། །རང་འགྲེལ་ལས། བགོས་པའི་འོག་ཏུ་ཤི་ན་ནི་དེའི་སྐལ་བ་མཚམས་སུ་
གཏོགས་པའི་རབ་ཏུ་བྱུང་བ་ཚངས་པ་མཚུངས་པར་སྤྱོད་པ་རྣམས་ཀྱིས་ཤི་བའི་ཡོ་
བྱད་དུ་བྱིན་གྱིས་བརླབ་པར་བྱ་བའོ། །ཞེས་སོ། །ལྔ་པ་ནི། མྱ་ངན་ལས་འདས་པའི་
བསམ་པས་རབ་ཏུ་བྱུང་བ་ཚུལ་ཁྲིམས་དང་ལྡན་པ་ལ་ནི་གོས་སྟོང་ཕྲག་བརྒྱ་པ་དང་།
ཟས་རོ་བརྒྱ་པ་དང་། ཁང་པ་བརྩེགས་པ་ལྔ་བརྒྱ་པ་ཡང་འོས་སོ། །དགེ་འདུན་གྱི་
རྫས་ཀྱང་ངོ་། །མི་སློབ་པ་མན་ཆད་ཀྱིའོ། །སོ་སོའི་སྐྱེ་བོ་ལ་ཡང་ངོ་། །ཚུལ་ཁྲིམས་
འཆལ་བ་ལ་ནི་མ་ཡིན་ནོ། །ལེ་ལོ་ཅན་ལ་ནི་བླངས་པ་དང་ཉེ་བར་སྤྱད་པ་བུ་ལོན་དུ་
འགྱུར་རོ། །མཚམས་ཀྱི་ནང་ཉིད་ན་གང་ཟག་གི་གཙུག་ལག་ཁང་ངམ་དེའི་རྙེད་པས་

འཚོ་བ་ལ་ནི་དགེ་འདུན་གྱི་རྙེད་པ་འོས་སོ། །ངེས་པའི་གནས་ཁང་ན་མང་ངོ་། །དེ་རེ་
མོས་བསྐོའོ། །ཞེས་གསུངས་ཏེ། དད་རྫས་ལོངས་སྤྱོད་པའི་ཚུལ་ལྔ་གསུངས་ཏེ། དགེ་
ཚུལ་གྱི་ལོ་དྲི་བ་ལས། མི་སློབ་པ་ནི་བདག་པོར་སྤྱོད། །སློབ་པ་བྱིན་པ་སྤྱོད་པ་ཡིན། །
བསམ་གཏན་འདོན་དང་ལྡན་པ་ནི། །རྗེས་སུ་གནང་བས་དཀའ་ཐུབ་ཅན། །ཞེས་དང་།
དེའི་སྟེང་དུ། ལྕགས་བསྲེགས་འབར་བའི་ཚུལ་གྱིས་དང༌། བུ་ལོན་གྱི་ཚུལ་གྱིས་
ལོངས་སྤྱོད་པའོ། །དེ་རྣམས་ལས་དང་པོ་མི་སློབ་པ་དགྲ་བཅོམ་པ་རྣམས་ཀྱིས་ནི་
གཞན་གྱི་ཡོ་བྱད་ལ་རང་དབང་བའི་ཚུལ་གྱིས་ལོངས་སྤྱད་ཆོག་སྟེ། ཡོན་ཡོངས་སུ་
སྦྱོང་བ་ཆེན་པོ་ཡིན་པའི་ཕྱིར་རོ། །གཉིས་པ་རྒྱུན་ཞུགས་ལ་སོགས་པ་འཕགས་པ་
སློབ་པ་རྣམས་ཀྱིས་ནི་རང་ལ་བྱིན་པ་ལེན་པའི་ཚུལ་གྱིས་ལོངས་སྤྱད་ཆོག་སྟེ། ཡོན་
སྦྱོང་ནུས་པའི་ཕྱིར། གསུམ་པ་རྗེས་སུ་གནང་བའི་ཚུལ་གྱིས་ལོངས་སྤྱོད་པ་ནི།
ལེགས་སྨོན་དང་འཇིགས་སྐྱོབས་ཀྱི་ཆེད་དུ་རབ་ཏུ་བྱུང་བ་མ་ཡིན་པར་མྱ་ངན་ལས་
འདས་པའི་བསམ་པས་རབ་ཏུ་བྱུང་བ་ཚུལ་ཁྲིམས་དག་པ་དང་ལྡན་པ་དགེ་བའི་སྦྱོར་
བ་ལ་བརྩོན་པའི་དགེ་སློང་ཕ་ལ་ནི་སྦྱིན་བདག་ལྷ་དང་བཅས་པའི་འཇིག་རྟེན་གང་
ཡང་རུང་བས་གོས་སྟོང་ཕྲག་བརྒྱ་པ་སྟེ་ཀར་ཤ་པ་ཎ་འབུམ་རི་བ་དང་། ཟས་རོ་བརྒྱ་
པའམ་ཞིམ་ཞིང་བཟང་བ་སྣ་བརྒྱ་ཡོད་པ་དང་། མི་ལྔ་བརྒྱའི་གནས་བཅའ་རུང་བའམ་
ཁང་པ་བརྩེགས་པ་ལྟ་བརྒྱ་པ་ཡང་བླང་ཞིང་ལོངས་སྤྱད་པར་འོས་སོ། །དགེ་སློང་མ་
ལ་ནི་དེ་དག་ལས་གོས་སྟོང་ཕྲག་བརྒྱ་པ་མི་དབང་སྟེ། གོས་ལྕི་བ་བརྟེན་པའི་ཉེས་
པར་འགྱུར་བའི་ཕྱིར་རོ། །དེ་ལྟ་བུའི་གང་ཟག་ལ་སྦྱིན་བདག་ཁྱིམ་པའི་རྫས་དབང་
བར་མ་ཟད་སྦྱིན་བདག་དགེ་འདུན་གྱི་རྫས་ཀྱང་ངོ་སྟེ་བླང་ཞིང་ལོངས་སྤྱད་པར་འོས་
སོ། །དགེ་འདུན་གྱི་རྫས་ཇི་ལྟ་བུ་ཞེ་ན། མི་སློབ་པ་དགྲ་བཅོམ་པའི་དགེ་འདུན་མན་
ཆད་ཀྱི་རྫས་ཀྱང་འོས་པའོ། །ཚུལ་ལྡན་གང་ལ་འོས་ཤེ་ན། འཕགས་པར་མ་ཟད་སོ་
སོའི་སྐྱེ་བོ་ལ་ཡང་ངོ་སྟེ་འོས་སོ་ཞེས་སྦྱར་རོ། །དེས་ན་སངས་རྒྱས་ཀྱི་རྗེས་སུ་འཇུག་

པའི་རབ་ཏུ་བྱུང་བ་རྣམས་ནི་ལྟ་བ་རྟག་ཆད་ཀྱི་མཐའ་གཉིས་སུ་མ་ལྷུང་བ་ཞིག་དགོས་
པ་བཞིན་དུ་སྤྱོད་པ་ཡང་མཐའ་གཉིས་སུ་མ་ལྷུང་བ་ཞིག་དགོས་ཏེ། ཆེད་དུ་རྩོལ་བས་
སྒྲུབ་པའི་སྒོ་ནས་ལོངས་སྤྱོད་ཆེན་པོ་བྱེད་མི་རུང་བས་འདོད་པ་བསོད་སྙོམས་ཀྱི་
མཐར་མ་ལྷུང་བ་དང་། རང་གིས་འབད་རྩོལ་མེད་པར་གཞན་གྱིས་ཕུལ་ཞིང་། དེ་ལ་
ཞེན་ཆགས་མེད་ན་གོས་སྟོང་ཕྲག་བརྒྱ་པ་སོགས་བླངས་ཤིང་ལོངས་སྤྱད་ཆོག་པས་
ངལ་ཞིང་དུབ་པའི་མཐར་ཡང་མ་ལྷུང་བ་ཞིག་དགོས་སོ། །བཞི་པ་ལྕགས་བསྲེགས་
འབར་བའི་ཚུལ་གྱིས་ལོངས་སྤྱོད་པ་ནི། ཕམ་པ་བྱུང་སྟེ་ཚུལ་ཁྲིམས་འཆལ་བ་ལ་ནི་
གོས་སྟོང་ཕྲག་བརྒྱ་པ་ལ་སོགས་པ་དང་དགེ་འདུན་གྱི་རྫས་ཅུང་ཟད་ལོངས་སྤྱད་པར་
འོས་པ་མ་ཡིན་ནོ། །མི་འོས་བཞིན་དུ་ལོངས་སྤྱད་པའི་རྣམ་སྨིན་ཡང་ལུང་རྣམ་འབྱེད་
ལས། ལྕགས་གོང་མེ་ལྕེ་འབར་བ་དག །ཟོས་པར་གྱུར་པ་མཆོག་ཡིན་གྱི། །ཚུལ་
འཆལ་ཡང་དག་མི་སྡོམ་པས། །ཡུལ་འཁོར་བསོད་སྙོམས་ཟ་བ་མིན། །ཞེས་དང་། བུ་
སྟོན་གྱི་གྲོས་འདེབས་སྙིང་གི་ཐུར་མ་ལས། ཁྲིམས་འཆལ་ཡུལ་འཁོར་བསོད་སྙོམས་
སྤྱོད་པ་ནི། །ལྕགས་གོང་མེ་ལྕེ་འབར་བ་ཟ་བར་སྐྱེ། །ཁྲིམས་འཆལ་དགེ་འདུན་བཏུང་
བ་འཐུང་བ་ཡིས། །ཟངས་ཞུན་འབར་བ་འཐུང་བར་སྐྱེ་བར་འགྱུར། །ཞེས་དང་། ཚུལ་
ཁྲིམས་འཆལ་བས་ས་ནི་གོམ་གང་དང་། །ཟས་ནི་ཁམ་གཅིག་བཏུང་བ་ཆུ་ཕོར་གང་། །
ཙམ་ཞིག་དགེ་འདུན་རྫས་ལ་ལོངས་སྤྱད་ན། །ལོག་འཚོ་ཡིན་པས་དམྱལ་བར་སྐྱེ་བར་
གསུངས། །དེ་སོགས་ཉེས་དམིགས་དཔག་མེད་མདོ་ལས་གསུངས། །ཞེས་སོ། །ལྔ་པ་
བུ་ལོན་གྱི་ཚུལ་གྱིས་ལོངས་སྤྱད་པ་ནི། ཚུལ་ཁྲིམས་དང་ལྡན་ཡང་བསམ་གཏན་དང་
ཀློག་པ་ལ་སོགས་པ་སྒྲུབ་མི་ཕོད་པའི་ལེ་ལོ་ཅན་ལ་ནི་དད་པ་ཅན་གྱི་རྫས་བླངས་ཏེ་
བདག་གིར་བྱས་པ་དང་། ཉེ་བར་ལོངས་སྤྱད་པ་བུ་ལོན་ཅན་དུ་འགྱུར་རོ། །དེ་ཡང་
ཊི་ཀ་ལས། ཚེ་རབས་གཞན་ལ་སྦྱིན་བདག་དེ་ལ་དཔྱ་འཇལ་བའམ་དེའི་བྲན་གཡོག་
དང་ཕྱུགས་ལ་སོགས་པར་སྐྱེ་བར་འགྱུར་རོ་ཞེས་བྱ་བའི་ཐ་ཚིག་གོ །ཞེས་དང་། ལུང་

ལས་ཞིང་པ་ལྔ་བརྒྱ་དང་རྨོན་གླང་ལྔ་བརྒྱར་སྐྱེས་པར་གསུངས་སོ། །དགེ་འདུན་གྱི་
མཚམས་ཀྱི་ནང་ཉིད་ན་ཡོད་པའི་གང་ཟག་གི་གཙུག་ལག་ཁང་ངམ། ཕྱི་རོལ་ན་ཡོད་
པའི་གང་ཟག་གི་གཙུག་ལག་ཁང་དེའི་རྙེད་པས་འཚོ་བ་དང་། དེ་ལྟར་འཚོ་བའི་རབ་
བྱུང་དེ་གནས་མཚམས་ཀྱི་ནང་ན་འདུག་པ་ལ་ནི་མཚམས་དེའི་དགེ་འདུན་གྱི་རྙེད་པ་
འོས་སོ། །ཊི་ཀ་ལས། གང་ཟག་གིས་སྦྱར་བའི་རྙེད་པ་དང་དགེ་འདུན་གྱི་རྙེད་པ་
གཉིས་ཀ་དབང་ངོ་ཞེས་བྱ་བའི་ཐ་ཚིག་གོ །ཞེས་སོ། །གནས་ཁང་འདི་ན་སུ་གནས་པ་
དེ་ལ་སྦྱིན་བདག་དེས་རྙེད་པ་འདི་ཙམ་ཞིག་ཁུད་པར་(ཐུན་མོང་མ་ཡིན་པ་ལྷག་པ}འབུལ་ལོ་ཞེས་
ངེས་པར་བྱས་པའི་གནས་ཁང་ན་དགེ་སློང་གནས་ན་ཡང་ངོ་སྟེ་གནས་དེའི་རྙེད་པས་
འཚོ་བ་ལ་ནི་དགེ་འདུན་གྱི་རྙེད་པ་ཡང་འོས་སོ་ཞེས་སྔ་མར་སྦྱར་རོ། །རྙེད་པ་ངེས་
པའི་གནས་ཁང་དེ་དགེ་སློང་རྣམས་ལ་རེ་མོས་བསྐོའོ། །ཊི་ཀ་ལས། དེའི་རྙེད་པ་དགེ་
འདུན་གྱིས་ཀྱང་མི་བསྐུར་ལ། དུས་ཐམས་ཅད་དུ་གང་ཟག་གཅིག་པུ་ལ་ཡང་མི་སྦྱིན་
ནོ། །ཞེས་སོ། །དྲུག་པ་བགོ་བ་དང་བཞག་པའི་སྤྲོས་པ་ཞར་བྱུང་དང་བཅས་པ་ནི།
ལྕགས་ལས་བྱས་པའི་སྣོད་སྤྱད་དག་ལས་ལྷུང་བཟེད་དང་ལྷུང་བཟེད་ཆུང་ངུ་དང་ཚྭ་
སྣོད་དང་ཟོ་ཕོར་དང་། ལྡེ་མིག་ཀྱོག་པོ་དང་གྲིའུ་དང་ཁབ་དང་སེན་མོ་གཅོད་པ་དང་
ནལ་ཟེ་དང་ཐལ་ཕྱགས་དང་སྟ་རེ་དང་སླ་ང་དང་ཕོར་བུ་དག་ནི་བགོ་བར་བྱ་བ་ཉིད་དོ། །
སའི་སྣོད་སྤྱད་དག་ལས་ནི་ལྷུང་བཟེད་དང་ལྷུང་བཟེད་ཆུང་དུ་དང་བུམ་བུ་དང་བྱ་མ་
བུམ་དང་གཞོང་པ་དང་རིལ་བ་སྤྱི་བླུགས་དང་ཆུ་སྣོད་དག་གོ །ཁྲི་ནི་རིན་པོ་ཆེ་ལས་
བྱས་པ་ལ་སོགས་པ་མན་ཆད་ནས་ལྕགས་ལས་བྱས་པའི་བར་དག་གོ །བརྗེས་ཏེའོ། །
ཤིང་ལས་བྱས་པ་ནི་མ་ཡིན་ནོ། །ཚོན་རྩི་ལྔ་ལས་གཞན་པའོ། །མ་བསྐོལ་བའོ། །
བསྐོལ་བ་ནི་ཁ་བསྒྱུར་བ་ལ་སྦྱར་བར་བྱ་བ་ཉིད་དོ། །དགེ་འདུན་གྱི་ལའོ། །ཀུན་
དགའ་ར་བ་དང་གཙུག་ལག་ཁང་དང་དེ་དག་གི་གཞི་དང་། གནས་མལ་དག་ནི་བཙོང་
བར་བྱ་བ་ཡང་མ་ཡིན་ནོ། །གཞག་པར་བྱ་བ་ཉིད་མ་ཡིན་ནོ། །བྱིན་གྱིས་བརླབ་པར་

བྱ་བ་ཉིད་མ་ཡིན་ནོ། །ཕ་མ་ལ་ཟས་དང་གོས་ཀྱིས་བསྟང་བར་བྱའོ། །གལ་ཏེ་ལྷུང་
བཟེད་དང་ཆོས་གོས་ལས་ལྷག་པའི་རྙེད་པ་མེད་ན་བསླངས་ཏེའོ། །མ་གྲུབ་ན་ཟན་གྱི་
སྐལ་བ་ལས་ཕྱེད་སྦྱིན་ནོ། །ཞེས་གསུངས་ཏེ། ལྕགས་ལས་བྱས་པའི་སྣོད་སྤྱད་ལྷུང་
བཟེད་ལ་སོགས་པ་དང་སྤྱད་ལྡེའུ་མིག་ཀྱོག་པོ་ལ་སོགས་པ་དགུ་ལས་བྱིན་གྱིས་
བརླབ་ཏུ་རུང་བའི་ལྷུང་བཟེད་དང་བྱིན་གྱིས་བརླབ་ཏུ་མི་རུང་བའི་ལྷུང་བཟེད་ཆུང་ངུ་
དང་ལན་ཚྭ་བླུག་པའི་སྣོད་དང་ལྕགས་སོགས་ལས་བྱས་པ་དཔང་མཐོན་པོ་ནང་ཟབ་
རིང་བའི་ཟོ་ཕོར་དང༌། ལྡེའུ་མིག་ཀྱོག་པོ་དང༌། གྲིའུ་དང་ཁབ་དང་སེན་མོ་གཅོད་
པ་དང་། ནལ་ཟེ་སྟེ་སྐྱོག་དང་ཐལ་ཕྱགས་དང༌། སྟ་རེ་དང་ཆུ་བསྲོ་བའི་སྣོད་དོག་ལེ་
འདྲ་བའི་སླ་ང་དང་ཕོར་བུ་ཟླུམ་བུ་ཁ་རུབ་དག་ནི་དགེ་འདུན་ལ་ཕུལ་ན་བགོ་བར་བྱ་
བ་ཉིད་དོ། །ལྕགས་ཀྱི་སྣོད་བོང་ཚོད་ཆེན་པོ་གཞན་དག་ནི་མི་བགོ་བར་ཕྱོགས་བཞིའི་
དགེ་འདུན་གྱི་ཉིད་དུ་གཞག་པར་བྱའོ་ཞེས་ཊཱི་ཀ་ལས་སོ། །སའི་སྣོད་སྤྱད་དག་ལས་
ནི་ལྷུང་བཟེད་དང་ལྷུང་བཟེད་ཆུང་ངུ་བྱིན་གྱིས་བརླབ་ཏུ་མི་རུང་བ་དང་བུམ་བུ་སྟེ་
བུམ་པ་ཆུང་ངུ་དང་བྱ་མ་བུམ་དང་གཞོང་པ་དང་རིལ་བ་སྤྱི་བླུགས་དང་ཆུ་སྣོད་དགུ་
གོ་ཞེས་བགོ་བར་བྱ་བ་ཉིད་དོ་ཞེས་པའོ། །ཁྲི་ནི་གསེར་དངུལ་ལྟ་བུ་རིན་པོ་ཆེ་ལས་
བྱས་པ་ལ་སོགས་པ་མན་ཆད་ནས་ལྕགས་ལས་བྱས་པའི་བར་དག་གོ་ཞེས་བགོ་
བར་བྱ་བ་ཉིད་དོ་ཞེས་པའོ། །ཇི་ལྟར་བགོ་བར་བྱ་ཞེ་ན། རིན་གྱིས་བརྗེས་ཏེ་རིན་
བགོ་བར་བྱའོ། །ཤིང་ལས་བྱས་པ་ཉིད་ཀྱི་ཁྲི་ནི་བགོ་བར་བྱ་བ་ཉིད་མ་ཡིན་ནོ། །
ཚོན་རྩི་ནི་མཐིང་ཤུན་སྔོ་ནག་དང་། ལེའུ་རྒན་རྩི་དམར་སེར་འཚེར་བག་དང་ལྡན་པ་
དང༌། རྒྱ་སྐྱེགས་དམར་སྨུག་དང་། གུར་ཀུམ་སེར་སྨུག་དང་། མཚལ་དམར་ཆེན་དང་
ལྔ་ལས་གཞན་པ་དག་བགོ་བར་བྱ་བའོ། །མཐིང་ཤུན་སོགས་དེ་ལྔ་སྣ་ལྔའི་རི་མོ་བྱ་
བའི་ཕྱིར་གཞག་གོ །ཐམས་ཅད་དུ་བགོའམ་ཞེ་ན། ཚོན་རྩིའི་རྡོག་བུའམ་བྱེ་མ་ལྟ་བུ་
ཆུར་མ་བསྐོལ་བ་བགོའོ། །ཚོན་རྩི་ཆེན་པོ་བསྐོལ་བ་ནི་གོས་ཁ་བསྒྱུར་བ་ལ་སྦྱར་

བར་བྱ་བ་ཉིད་དོ། །གང་གི་གོས་ལ་སྦྱར་ན། དགེ་འདུན་གྱི་གོས་ཁ་བསྒྱུར་བ་ལ་སྦྱར་
བར་བྱའོ། །ཀུན་དགའ་ར་བ་སྟེ་མེ་ཏོག་གི་ར་བ་ལ་སོགས་པ་དང༌། གཙུག་ལག་ཁང་
དང༌། ཀུན་དགའ་ར་བ་དང་གཙུག་ལག་ཁང་དེ་དག་གི་ཆེད་ཀྱི་ས་གཞི་དང་དགེ་
འདུན་གྱི་གནས་མལ་དག་ནི་བགོ་བར་བྱ་བ་མ་ཡིན་པར་མ་ཟད་བཙོང་བར་བྱ་བ་
ཡང་མ་ཡིན་ནོ། །དེ་དག་ནི་གཏའ་མར་གཞག་པར་བྱ་བ་ཉིད་མ་ཡིན་ནོ། །ཚོན་རྩི་
ཆེན་པོས་ཁ་བསྒྱུར་བ་ནི་གང་ཟག་གི་ཉིད་དུ་བྱིན་གྱིས་བརླབ་པར་བྱ་བ་ཉིད་མ་ཡིན་
ནོ། །རབ་བྱུང་གིས་ཕ་མ་ལ་ཟས་དང་གོས་ཀྱིས་འཚོ་བའི་མཐུད་མི་བསྟང་བར་(ཕན་
གདགས་པའམ་གྲོགས་བྱ་བའི་བརྡ་རྙིང་)བྱའོ། །ཇི་ལྟར་བསྟང་བར་བྱ་ཞེ་ན། གལ་ཏེ་རང་ལ་ལྷུང་བཟེད་
དང་ཆོས་གོས་ལས་ལྷག་པའི་རྙེད་པ་གཞན་མེད་ན་སྦྱིན་བདག་ལ་བསླངས་ཏེ་བསྟང་
བར་བྱའོ། །བསླངས་ཏེ་བསྟང་པ་མ་གྲུབ་ན་རང་གི་ཟན་གྱི་སྐལ་བ་ལཾས་ཕྱེད་ཕ་མ་
ལ་སྦྱིན་ནོ། །གཉིས་པ་ལུང་གཞན་ནས་འབྱུང་བ་ལ་གསུམ། གོས་བསྟེན་པར་བྱ་བ་
དང་། གོས་ཀྱི་རྒྱུའི་རྙེད་པ་ལ་ཇི་ལྟར་བྱ་བ་དང་། རྟགས་ཉམས་པ་སྤང་བའོ། །དང་པོ་
ལ་ལྔ། འཁྲུལ་བ་སྤང་བའི་ཕྱིར་མཚན་མ་བྱ་བ་དང༌། གོས་སྒྲུབ་ཅིང་ལོངས་ཇི་ལྟར་
སྤྱད་པ་དང༌། གོས་ཀྱི་རྣམ་དབྱེ་བྱིན་རླབས་དང་བཅས་པ་དང༌། སྤངས་པ་ལ་ཇི་ལྟར་
བྱ་བ་དང་། ལོངས་སྤྱོད་ཚུལ་ཞར་བྱུང་དང་བཅས་པའོ། །དང་པོ་ནི། བྱེ་བྲག་ཤེས་
པར་བྱ་བའི་ཕྱིར་ཆོས་གོས་དག་ལ་ཐིག་ལེ་བྱའོ། །དེ་དག་ལ་མཚན་མ་གདབ་བོ། །
སྣག་ཚའི་ཐིག་ལེ་ནི་དེ་ཞེས་བྱའོ། །ཞེས་གསུངས་ཏེ། སྟོན་པ་དང་ཉན་ཐོས་མི་ནོར་
བར་ཤེས་པའི་ཕྱིར་རམ་གང་ཟག་ཕན་ཚུན་འདྲ་བ་དག་མི་ནོར་བར་བྱེ་བྲག་ཤེས་པར་
བྱ་བའི་ཕྱིར། ཆོས་གོས་དག་གི་མཐའ་ལ་ཚོན་གྱི་ཐིག་ལེ་བྱའོ། །མུ་སྟེགས་པ་དང་
ནང་པའི་ཆོས་གོས་ལྟ་བུ་ཆོས་གོས་ཕན་ཚུན་འདྲ་བ་དག་མི་ནོར་བར་བྱ་བའི་ཕྱིར་ཆོས་
གོས་དེ་དག་ལ་མཚན་མ་གདབ་བོ། །ཆོས་གོས་ཀྱི་གྲྭར་སྣག་ཚའི་ཐིག་ལེ་གསུམ་བྱ་
བ་ནི་མཚན་མ་དེ་ཞེས་བྱའོ། །སྟོན་པ་མྱ་ངན་ལས་འདས་པའི་རྗེས་སུ་ཉན་ཐོས་སྡེ་པ་

བཅོ་བརྒྱད་དུ་གྱེས་སྐབས་རྩ་བའི་སྡེ་བཞི་ལ་ཐུན་མིན་གྱི་གྲ་རྟགས་རེ་ཡོད་པ་ལས་
གཞི་ཐམས་ཅད་ཡོད་པར་སྨྲ་བ་དག་གི་གྲ་རྟགས་པདྨ་དང་འཁོར་ལོ་དང་ནོར་བུ་
རྣམས་ཡིན་ནོ། །གཉིས་པ་ནི། ལུང་དག་ཀྱང་ངོ༌། །ཁ་ཚར་དང་ཕུན་ཚར་གྱི་མཐར་
རང་ཆག་བྱའོ། །སྣམ་སྦྱར་མ་ཡིན་པ་དག་ལ་དྲས་ཏེ་བྱིན་གྱིས་བརླབ་པར་ངེས་པ་མེད་
དོ། །རྐྱེན་དེ་ལྟ་བུ་དག་མེད་པར་མ་དྲས་པ་དེས་གྲོང་དང་ཁྱིམ་གཞན་དག་ཏུ་འཇུག་པ་
དང་འདུག་པར་མི་བྱའོ། །མུ་སྟེགས་ཅན་གྱི་འདུག་གནས་སུ་ཡང་དེ་བཞིན་ནོ། །
འཁོད་ན་འཇུག་པ་དང་འདུག་པར་མི་བྱའོ། །སྤུ་ཅན་ཆོས་གོས་གསུམ་ཉིད་དུ་བྱིན་
གྱིས་མི་བརླབ་བོ། །དེ་བགོ་བའི་གོས་སུ་མི་བསྟེན་ནོ། །སེང་བ་དག་བདག་གིར་བྱའོ། །
དེ་ནི་རྣམ་པ་བཞིའོ། །བལ་ལས་བྱས་པ་དང་། ཟར་མ་ལས་བྱས་པ་དང་། དུ་གུ་ལས་
བྱས་པ་དང་། རས་བལ་ལས་བྱས་པའོ། །སྤུ་དམའ་བ་ལ་སོགས་པ་རས་ཀྱི་རྣམ་པ་
ཡང་བ་གཞན་དག་ཀྱང་ངོ་། །ལྭ་བ་ཡང་ངོ་། །གནོད་པ་མེད་ན་སྤུ་ཕྱིར་བསྟན་ཏེ་བགོ་
བར་མི་བྱ་སྟེ་གཞན་དུ་ནའོ། །དེ་དེ་བཞིན་དུ་གྱོན་པས་བཅག་པར་མི་བྱའོ། །པར་
སིག་གི་ལ་བ་དང་བེའུ་ཕྲུག་དང་པར་ཐང་ཁྲ་བོ་གང་ཟག་གིས་བདག་གིར་མི་བྱའོ། །
འཆག་སར་པར་ཐང་གདིང་བ་མནོད་པར་བྱའོ། །རྟག་ཏུ་མལ་གཅིག་ཏུ་བཅག་པར་མི་
བྱའོ། །ནུས་པ་ཉིད་ཡིན་ན་བཙེམ་པ་དང་ལྷན་པ་རིང་པོ་དག་གླན་པས་ཕྱིར་བཅོས་
པར་བྱའོ། །མི་ནུས་པ་ཉིད་ཡིན་ན་འཆག་ས་དེ་ཉིད་དུ་ལྕི་བ་དང་སས་བྱུག་པར་བྱའོ། །
གཞན་བཅང་བར་བྱའོ། །སྦྱིན་བདག་ལ་ཡིད་བརྟན་པས་སོ། །ཞེས་གསུངས་ཏེ། ཚོན་
གྱི་ལས་བྱ་བ་ན་གོས་གཟར་ཐག་ལ་གདགས་པའི་ཕྱིར་ཆོས་གོས་ཀྱི་གྲྭར་ལུང་ཐག་ཐ་
གུ་དག་ཀྱང་ངོ་སྟེ་གདགས་པར་བྱའོ་ཞེས་པའོ། །དེང་སང་ཆོས་གོས་ཀྱི་ཕྱོགས་བཞིའི་
སྣེ་ཟུར་བཞི་ལ་རྟ་རྣ་ཞེས་རྟའི་རྣ་བ་འདྲ་བ་གཉིས་གཉིས་འདོགས་པ་དེ་ནི་འདི་ལ་
བརྟེན་ནས་བྱུང་བ་ཡིན་པ་འདྲའོ། །གོས་ཁ་ཚར་དང་ཕུན་ཚར་བཅད་པའི་འཕྲོ་ཅན་
གྱི་མཐར་རམ་མཐའ་དྲིལ་ཏེ་དྲུབས་པའི་རང་ཆག་བྱའོ། །སྣམ་སྦྱར་མ་ཡིན་པ་བླ་

གོས་དང་མཐང་གོས་དགུ་ལ་དྲས་ཏེ་བྱིན་གྱིས་བརླབ་པར་ངེས་པ་མེད་དོ། །གོས་
བརླགས་པ་དང་མེས་ཚིག་པ་ལ་སོགས་པའི་རྐྱེན་ཡོད་ན་སྣམ་སྦྱར་ལའང་དྲས་ཤིང་
དྲུབས་པ་དགོས་པའི་ངེས་པ་མེད་དེ། ཊཱི་ཀ་ལས། ཆོས་གོས་བརླགས་པ་ཉིད་དང༌།
ཆོས་གོས་ཚིག་པ་ཉིད་ལ་སོགས་པའི་རྐྱེན་དེ་ལྟ་བུ་དག་ཡོད་ན་སྣམ་སྦྱར་ལའང་དྲས་
ཤིང་དྲུབས་པ་ཆོས་གོས་ཉིད་དུ་བྱིན་གྱིས་བརླབ་བོ་ཞེས་བྱ་བའི་ཆོ་ག་འདི་ངེས་པ་མེད་དོ། །
ཞེས་གསུངས་པའི་ཕྱིར་རོ། །འདི་ལ་ལུང་རིགས་གཏེར་མཛོད་དང་། རྣམ་རྒྱལ་གསེར་
མདོག་སོགས་བསྟན་བཅོས་ཀྱི་གཞུང་འགའ་ལས་བླ་གོས་དང་མཐང་གོས་ཐ་ན་ཐང་
ཐང་པོ་བྱས་ན་ཆོག་པར་བཤད་ཀྱང་དེ་ནི་མི་འཐད་དེ། རྒྱུར་བྱིན་གྱིས་བརླབ་པའི་
སྔགས་རྟེན་སོགས་ལས་གཞན་པའི་བླ་གོས་དང་མཐང་གོས་དངོས་ལ་མ་མཐའ་ཚལ་
བུ་ལྷན་དྲུབ་ནི་ངེས་པར་དགོས་པའི་ཕྱིར་ཏེ། བླ་གོས་དང་མཐང་གོས་ཀྱི་རྒྱུར་བྱིན་གྱི་
རློབ་བྱེད་ཀྱི་སྔགས་ལས། བར་ཆད་མ་བྱུང་ན་དྲའོ། །ལྡེབ་བོ། །གཟུངས་གདབ་བོ། །
ཞེས་དང་། ཡང་ན་འདི་ལ་ལྷན་ཐབས་སུ་གླན་ནོ་ཞེས་རབ་ན་དྲ་ཞིང་དྲུབ་རྒྱུ་དང༌། ཐ་
ན་ལྷན་དྲུབ་བྱེད་ཅེས་པ་ལས་ཐང་ཐང་པོ་བྱེད་རྒྱུ་ཞིག་མ་གསུངས་པ་དང་། དེ་བཞིན་
དུ་ཐང་ཐང་པོར་འཇོག་ཆོག་ན་འདུལ་བ་ལུང་དང༌། འདུལ་བའི་དགོངས་འགྲེལ་ཚད་
ལྡན་རྣམས་ལས་གསུངས་རིགས་པ་ལ་མ་གསུངས་པའི་ཕྱིར་རོ། །དེས་ན་འདུལ་
འཛིན་གྲགས་རྒྱལ་གྱི་བསླབ་བྱ་ཆེན་མོར། སྣམ་ཕྲན་དང་གླེགས་བུ་མེད་པའི་བླ་གོས་
མེ་ལོང་མ་ལྟ་བུ་ཞེས་བཞེད་པ་ལ་སྔོན་གྱི་འདུལ་བ་འཛིན་པ་དུ་མས་དེ་ནི་རབ་བྱུང་མ་
ཡིན་པའི་སྔགས་པར་ཁས་འཆེ་བ་འགའ་ཞིག་གི་ཆོས་གོས་སུ་མིང་འདོགས་པ་དེ་ཡིན་
པས་ལུགས་དེ་མི་འཐད་པར་གསུངས་སོ། །ཆར་འབབ་པ་དང་ཆར་འབབ་པར་དོགས་
པ་དང་བགྲོད་པར་བྱ་བ་ཆུ་ཀླུང་གིས་ཆོད་པར་འགྲོ་བ་དང་གནང་བ་བྱིན་པ་དང་ས་
བརྐྱང་བཏིང་བ་ལ་སོགས་པ་རྐྱེན་དེ་ལྟ་བུ་དག་མེད་པར་སྣམ་སྦྱར་མ་དྲས་པ་དེས་
གྲོང་དང་ཁྱིམ་གཞན་དག་ཏུ་འཇུག་པ་དང༌། འདུག་པར་མི་བྱའོ། །གོང་དུ་སྨོས་པའི་

རྐྱེན་དེ་ལྟ་བུ་དག་མེད་པར་སྣམ་སྦྱར་མ་དྲས་པ་དེས་མུ་སྟེགས་ཅན་གྱི་འདུག་གནས་
སུ་ཡང་འཇུག་པ་དང་འདུག་པར་མི་བྱ་བ་སྔ་མ་དེ་བཞིན་ནོ། །རྐྱེན་དེ་ལྟ་བུ་དག་ཡོད་
ན་ནི་བྱའོ་ཞེས་ཊཱི་ཀ་ལས་སོ། །དེ་ནི་འདུག་གནས་དེ་ན་མུ་སྟེགས་ཅན་སྐབས་དེར་
མེད་པའི་དབང་དུ་བྱས་སོ། །མུ་སྟེགས་ཅན་གྱི་འདུག་གནས་དེ་ན་མུ་སྟེགས་ཅན་
འཁོད་ན་ནི་རྐྱེན་དེ་ལྟ་བུ་དག་ཡོད་ཀྱང་འདུག་གནས་དེར་སྣམ་སྦྱར་མ་དྲས་པས་སམ་
མེད་པར་འཇུག་པ་དང་འདུག་པར་མི་བྱའོ། །རང་འགྲེལ་ལས། འདི་ལྟར་ཆོས་གོས་
མ་དྲས་པ་ནི་ཀུན་ཏུ་རྒྱུ་ལ་སོགས་པ་མུ་སྟེགས་ཅན་རྣམས་ཀྱི་གོས་དང་འདྲ་བ་བསྟེན་
པས་དེར་ཞུགས་པ་དང་འདུག་པར་འགྱུར་བ་གང་ཡིན་པ་དེས། དེའི་ཕྱོགས་ཀྱི་ནང་དུ་
བསྟེན་པ་ཡིན་པར་དོགས་པར་འགྱུར་བས་འདིར་དེ་དགག་པར་མཛད་དོ། །ཞེས་སོ། །
བེའུ་ཕྲུག་ལ་སོགས་པ་སྤུ་ཅན་ཆོས་གོས་གསུམ་ཉིད་དུ་བྱིན་གྱིས་མི་བརླབ་བོ། །རྐྱེན་
མེད་ན་སྤུ་ཅན་དེ་མལ་ཆེ་མ་ཡིན་པ་ལུས་ལ་བགོ་བའི་གོས་སུ་མི་བསྟེན་ནོ། །སྲབ་མོ་
སེང་བུ་དགུ་རུང་བར་བྱས་ཏེ་བདག་གིར་བྱའོ། །འགྲེལ་ཆུང་ལས། རས་སྲབ་མོ་ནི་
ཆོས་གོས་སུ་བསྔོར་མི་རུང་གི་གོས་ལྷག་པར་སྤྱད་ཅིང་བགོས་ཀྱང་ཉེས་མེད་ཅེས་སོ། །
སེང་བ་དེ་ནི་རྣམ་པ་བཞིའོ། །བཞི་གང་ཞེ་ན། བལ་ལས་བྱས་པ་དང་། རྩྭའི་རྣམ་པ་
ཟར་མ་ཞེས་བྱ་བའི་ཤུན་པ་ལས་བྱས་པ་དང་། རྩྭ་དུ་གུ་ལས་བྱས་པ་དང༌། རས་
བལ་ལས་བྱས་པའོ། །ཊི་ཀ་ལས། ཤ་ན་ལ་སོགས་པ་ལས་བྱས་པའི་སེང་བ་ཡང་མི་
རུང་བ་ནི་མ་ཡིན་མོད་ཀྱི། མི་སྡུག་པས་འདིར་བཞི་ལས་མ་སྨོས་སོ། །ཞེས་སོ། །སྤྱི་
དམའ་བ་སྟེ་སྤུ་ཐུང་དུ་སྟུག་པོ་ཕྱང་ངེ་འདུག་པ་བེའུ་རས་ལ་སོགས་པ་རས་ཀྱི་རྣམ་པ་
ཡང་བ་གཞན་དག་ཀྱང་བདག་གིར་བྱར་རུང་ངོ༌། །ཆོས་གོས་སུ་མི་རུང་གིས་གོས་
ལྷག་གི་སྔགས་ཀྱིས་བཏབ་ལ་སྤྱད་དོ་ཞེས་འགྲེལ་ཆུང་ལས་སོ། །སྤུ་དམའ་བ་མ་ཡིན་
པ་སྤུ་རིང་པོ་ཅན་ལཱ་བ་ལ་སོགས་པ་ཡང་བདག་གིར་བྱར་རུང་ངོ༌། །གོས་ལྷག་གི་
སྔགས་ཀྱིས་བཏབ་སྟེ་སྤྱད་དུ་རུང་ངོ་ཞེས་འགྲེལ་ཆུང་ལས་སོ། །དྲི་མ་དང་ཤིག་ལ་

སོགས་པའི་གནོད་པ་མེད་ན་ལྭ་བ་དེ་སྤུ་ཕྱིར་བསྟན་ཏེ་བགོ་བར་མི་བྱ་སྟེ། གཞན་དུ་
གནོད་པ་ཡོད་ན་ནི་ཉེས་པ་མེད་པའོ། །དེ་ལས་གཞན་སྤུ་ནང་དུ་བསྟན་ནས་གྱོན་པཾ་
ལ་ཉེས་པ་མེད་པའོ། །གནོད་པ་ཡོད་ཀྱང་ལྭ་བ་དེ་སྤུ་ཕྱིར་བསྟན་པ་དེ་བཞིན་དུ་གྱོན་
པས་བཅུག་པར་མི་བྱའོ། །དེའང་ལུང་ཕྲན་ཚེགས་ལས། དགེ་སློང་བ་ལང་གི་གནས་
ན་འཁོད་པ་དེ་དག་གིས་དེར་ལྭ་བའི་བགོ་བ་དག་རྙེད་པ་དང༌། དེ་དག་ལ་ཤིག་
ཞུགས་ཏེ། དགེ་སློང་རྣམས་ཤིག་གིས་ཟོས་པས་བདེ་བ་མི་འཐོབ་པའི་སྐབས་དེ་དགེ་
སློང་དག་གིས་བཅོམ་ལྡན་འདས་ལ་གསོལ་བ་དང༌། བཅོམ་ལྡན་འདས་ཀྱིས་བཀའ་
བསྩལ་པ། ལྭ་བ་བཟློག་སྟེ་གྱོན་པས་འདུག་པར་བྱ། ཉལ་བར་བྱའི། བཅག་པར་ནི་
མི་བྱའོ། །ཞེས་གསུངས་སོ། །པར་སིག་གི་སྟེ་སོག་ཡུལ་ནས་བྱུང་བ་ཧ་ཅང་རིན་ཆེ་
བའི་ལྭ་བ་དང༌། བེའུ་རས་ཀྱི་རིགས་སྤུ་ཧ་ཅང་རིང་བ་མེ་ཏོག་གི་རྣམ་པ་ལྟ་བུའི་རི་མོ་
སྣང་བོའི་བེའུ་ཕྲུག་དང་། པར་ཐང་ཁྲ་བོ་སྟེ་དྲེའུ་རྔོག་ལ་སོགས་པ་ལས་བྱས་པའི་
གྲུམ་ཚེ་ལ་སོགས་པའི་གདན་ཁྲ་བོ་གང་ཟག་གིས་བདག་གིར་མི་བྱའོ། །དགེ་བའི་
ཕྱོགས་ལ་རྩོན་པར་བྱེད་པ་ན་གཉིད་བྲོ་བ་དགག་པའི་ཕྱིར་འཆག་པའི་འཆག་སར་
པར་ཐང་ཁྲ་བོ་མིན་པ་སྦྱིན་བདག་བསོད་ནམས་འདོད་པས་གདིང་བ་མནོད་པར་བྱའོ། །
ཁྲ་བོ་ཡིན་ན་བདག་གིར་བྱར་མི་རུང་ཡང་སྦྱིན་བདག་ལ་ཡིད་གཏད་དེ་འཆང་བ་དང་
ལོངས་སྤྱད་དུ་རུང་སྟེ། འགྲེལ་ཆུང་ལས། དྲེའུ་རྔོག་དང་ཁྲ་བོ་ལ་སོགས་པ་ནི་སྦྱིན་
བདག་ཁྱིམ་པ་ལ་བསྔོས་ཏེ་བཅངས་ཀྱང་ཉེས་པ་མེད་དོ། །ཞེས་སོ། །པར་ཐང་གི་སྟེང་
དུ་འཆག་པའི་ཚེ་རྟག་ཏུ་མལ་གཅིག་ཏུ་བཅུག་པར་མི་བྱའོ། །དེས་ན་དབུས་དང་
གཡས་གཡོན་རྣམས་ལ་རེས་ཀྱིས་བཅག་གོ །འཆག་སར་བཏིང་བའི་པར་ཐང་རྙིང་པ་
ཕྱིར་བཅོས་པར་ནུས་པ་ཉིད་ཡིན་ན་བཙེམ་པ་དང་ལྷན་པ་རིང་པོ་དག་གླན་པས་
ཕྱིར་བཅོས་པར་བྱའོ། །གལ་ཏེ་ཕྱིར་བཅོས་པར་མི་ནུས་པ་ཉིད་ཡིན་ན་འཆག་ས་དེ་
ཉིད་དུ་པར་ཐང་ཧྲུལ་པོ་དེ་དང་བསྲེས་པའི་ལྕི་བ་དང་སས་བྱུག་པར་བྱའོ། །སྤུ་ཅན་

དང་སྤུ་དམའ་བ་ལ་སོགས་སྔར་བསྟན་པ་དེ་དག་ལས་གཞན་པར་སིག་གི་ལྭ་བ་ལ་
སོགས་པ་བཅུང་བར་བྱའོ། །ཇི་ལྟར་བཅང་བར་བྱ་ཞེ་ན། སྦྱིན་བདག་ལ་ཡིད་བརྟན་
པ་སྟེ་དེ་ལ་དབང་བའི་བསམ་པས་བཅང་བར་བྱ་དགོས་སོ། །གསུམ་པ་གོས་ཀྱི་རྣམ་
དབྱེ་བྱིན་རླབས་བྱེད་ཚུལ་དང་བཅས་པ་ལ་གསུམ་ལས། དང་པོ་བཅས་ལྡན་དགེ་སློང་
གིས་ལུས་འཚོ་བའི་ཆེད་དུ་གནང་བའི་འཚོ་བའི་ཡོ་བྱད་ཀྱི་གོས་བསྟེན་ཚུལ་ནི། སྣམ་
སྦྱར་དང་བླ་གོས་དང་མཐང་གོས་དང་ཤམ་ཐབས་དང་ཤམ་ཐབས་ཀྱི་གཟན་དང་རྡུལ་
གཟན་དང་རྡུལ་གཟན་གྱི་གཟན་དང་གདོང་ཕྱིས་དང་རྣག་གཟན་དང་གཡན་པ་དགབ་
པ་དང་སྐུ་བཟེད་དང་གདིང་བ་དང་དབྱར་གྱི་གོས་རས་ཆེན་བཅང་བར་བྱའོ། །ཆོས་གོས་
གནང་བ་དེ་ཉིད་དུ་བྱིན་གྱིས་བརླབས་ཏེ་བཅང་བར་བྱའོ། །ཞེས་གསུངས་ཏེ། སྣམ་
ཕྲན་དང་གླེགས་བུ་མཐུད་ཅིང་སྦྱར་བའི་སྣམ་སྦྱར་དང༌། སྟོད་དུ་བགོ་བར་བྱ་བའི་བླ་
གོས་དང་། སྨད་དུ་བགོ་བར་བྱ་བའི་མཐང་གོས་དང་། དེའང་མཐང་ཞེས་པ་ནི་སྨད་
ཅེས་པའི་བརྡ་རྙིང་ངོ༌། །ཉིན་མོར་མཐང་གོས་ཀྱི་འོག་ཏུ་བགོ་བའི་གོས་ཤམ་ཐབས་
དང༌། ཤམ་ཐབས་རྣམས་རྡུལ་གྱིས་དྲི་མི་ཞིམ་པར་གྱུར་ནས་ཤམ་ཐབས་ཀྱི་འཐེབ་
ཆོངས་ཤིག་ཅེས་གསུངས་པ། ཤམ་ཐབས་ལ་གཟན་བྱ་བའི་ཐབས་ནུབ་མོའི་གོས་
ཤམ་ཐབས་ཀྱི་གཟུན་དང་། དེ་གཉིས་ཀྱི་ཚད་མཐང་གོས་དང་འདྲ་ལ། དེ་གཉིས་དེང་
སང་སྨད་ཤམས་ཞེས་ནང་དུ་གྱོན་རྒྱུའི་རས་ཤམས་དང་ཕལ་ཆེར་འདྲ་བ་ཞིག་གོ །
སྣམ་སྦྱར་ལ་རྡུལ་གྱིས་དྲི་མི་ཞིམ་པར་གྱུར་ནས་སྟོད་ཆགས་ཆོངས་ཤིག་ཅེས་གསུངས་
པའི་ཉིན་མོའི་གོས་རྔུལ་གཟན་དང་། རྔུལ་གཟན་དེ་དྲི་མི་ཞིམ་པར་གྱུར་ནས་སྟོད་
ཆགས་ཀྱི་འཐེབ་ཆོངས་ཤིག་ཅེས་གསུངས་པའི་མཚན་མོའི་གོས་རྔུལ་གཟན་གྱི་
གཟུན་དང་། དེ་གཉིས་ཀྱི་ཚད་བླ་གོས་དང་འདྲའོ། །དེང་སང་གཟན་ཞེས་གྲགས་པ་
དེ་རྔུལ་གཟན་ཞེས་པ་འདི་ཡིན་ལ། དེས་ན་གཟན་གྱི་ཚད་ཀྱང་བླ་གོས་དང་མཉམ་
པར་བྱ་དགོས་ཀྱི། དེ་ལས་གཞན་ལུས་ལ་ལན་གཉིས་དཀྲི་ཆོག་པའི་རིང་པོ་དང༌།

ཐུང་དུ་བྱེད་པ་འདུལ་བ་དང་མི་མཐུན་པས་སྤང་བར་བྱའོ། །ཀུན་ནས་ཁྲུ་གང་བའི་
གདོང་ཕྱིས་དང༌། བླ་གོས་དང་ཚད་མཉམ་པའམ་ཡང་ན་ཅི་ཙམ་དགོས་པའི་ཚད་ཅན་
རྣག་གཟུན་དང་། ཆུར་ཁྲུ་དྲུག་དང་ཞེང་དུ་ཁྲུ་གསུམ་པ་ཅན་གྱི་གཡན་པ་དགབ་པ་
དང་། ཞེང་དུ་ཁྲུ་ཕྱེད་གཉིས་དང་སྲིད་དུ་ཁྲུ་གསུམ་པ་ཅན་གྱི་སྐྲ་བཟེད་དང་། སྲིད་དུ་
ཁྲུ་གསུམ་ཞེང་དུ་ཁྲུ་དོ་དང་སོར་དྲུག་པ་ཅན་གྱི་གདིང་བ་དང༌། སྲིད་དུ་ཁྲུ་དགུ་ཞེང་དུ་
ཁྲུ་གསུམ་དང་སོར་བཅོ་བརྒྱད་ཅན་གྱི་དབྱར་གྱི་གོས་རས་ཆེན་ཏེ། འཚོ་བའི་ཡོ་བྱད་
བཅུ་གསུམ་བཅང་བར་བྱའོ། །གཞན་ལུང་མ་མོ་ལས་གདོང་ཕྱིས་ཀྱི་ཚབ་ཏུ་ཁྲུས་རས་
བགྲངས་ནས་བཅུ་གསུམཾ་དུ་བྱས་སོ། །ཕྲེང་རྒྱུད་ལས་རྣག་གཟན་མ་བགྲངས་པར་
ལག་ཕྱིས་བགྲངས་ནས་བཅུ་གསུམ་དུ་བྱས་སོ། །དེ་རྣམས་ལས་འཆང་དགོས་པ་སྒྲུབ་
པར་བཅས་པ་སྣམ་སྦྱར་དང་བླ་གོས་དང་མཐང་གོས་དང་གདིང་བ་བཞི་པོ་ཡིན་ལ།
གཞན་པ་རྣམས་ནི་སྤྱིར་བཏང་གནང་བའི་གོས་ཡིན་པས་མེད་ཀྱང་ཆོག་གོ །དགེ་ཚུལ་
རྣམས་ཀྱིས་ཀྱང་འཆང་དགོས་པ་སྒྲུབ་པའི་བསླབ་བྱ་བླ་གོས་དང་མཐང་གོས་དང་
གདིང་བ་གསུམ་པོ་ཡིན་ལ། གཞན་པ་རྣམས་ནི་སྤྱིར་བཏང་མ་འཆང་ཡང་ཆོག་གོ ། །
གླེགས་བུ་དང་སྣམ་ཕྲན་སྦྱར་དགོས་པ་ཡང་སྣམ་སྦྱར་སོགས་དེ་བཞི་ལས་གཞན་པ་
རྣམས་ལ་སྦྱར་མི་དགོས་སོ། །འཚོ་བའི་ཡོ་བྱད་བཏགས་པ་པ་ནི། རྒྱུ་དང་རྐྱེན་དབང་
གིས་བྱིན་གྱིས་བརླབ་པར་བྱ་བ་རྣམས་སོ། །སྣམ་སྦྱར་ལ་སོགས་པའི་ཆོས་གོས་འཚོ་
བའི་ཡོ་བྱད་དུ་གནང་བ་དག་ནི་སྣམ་སྦྱར་ལ་སོགས་པ་དེ་ཉིད་དུ་རང་མིང་གིས་བྱིན་
གྱིས་བརླབས་ཏེ་བཅང་བར་བྱའོ། །དེའང་དང་པོ་བསྙེན་པར་རྫོགས་ཚེ་མཁན་པོའི་
དྲུང་ནས་བྱིན་རླབས་དགོས་ཤིང༌། སྐབས་གཞན་དུ་ནི་ཡུལ་དགེ་སློང་མེད་ཚེ་ཤཱ་རིའི་
བུ་ལ་སོགས་པའི་ཉན་ཐོས་མདུན་དུ་དམིགས་ལ་ལྷ་དགོངས་སུ་གསོལ་སོགས་ཆོ་ག་
བཟླས་ནས་རང་གིས་བྱིན་གྱིས་བརླབས་པས་ཆགས་ལ། ཡུལ་དགེ་སློང་ཡོད་ན་དེའི་
དྲུང་དུ་བྱིན་གྱིས་བརླབ་པར་བྱའོ། །རུང་བ་ཚད་ལྡན་གྱི་ཆོས་གོས་མེད་ཚེ། མི་རུང་བ་

དང་ཚད་དང་མི་ལྡན་པ་གཞན་ལ་རྐྱེན་དབང་གིས་བྱིན་གྱིས་བརླབ་པའམ། ཡང་ན་རྒྱུ་
དང་ཁ་དོག་གི་སྒོ་ནས་རུང་ཞིང་འཁོར་གསུམ་ཁེབས་པ་ཡན་ཆད་ཀྱི་ཚད་དང་ལྡན་པ་
ལ་དངོས་ཀྱི་བྱིན་རླབས་བྱ་བའམ། ཡང་ན་རྒྱུ་དང་ཁ་དོག་གི་སྒོ་ནས་རུང་ཞིང་ཕྱོགས་
རེ་རེ་ནས་ཁྲུ་གང་ཡན་ཆད་ཀྱི་ཚད་དང་ལྡན་པ་ཞིག་སྣམ་སྦྱར་སོགས་གང་མེད་པ་དེའི་
རྒྱུར་དམིགས་ནས་རྒྱུའི་བྱིན་རླབས་བྱའོ། །འོན་ཀྱང་དེང་སང་རྒྱུའི་བྱིན་རླབས་བྱས་
ཡོད་པའི་གོས་དེ་ཁ་སྐོང་བཙལ་ནས་ཆོས་གོས་བྱེད་པ་དཀོན་ཞིང་། དང་པོ་བྱིན་
རླབས་བྱེད་ཚེ་ཆོས་གོས་ཀྱི་རྒྱུ་བྱེད་འདོད་ཀྱང་དཀོན་པས། གལ་ཏེ་ཆོས་གོས་ཀྱི་རྒྱུ་
བྱེད་འདོད་མེད་ན་རྒྱུའི་བྱིན་རླབས་བྱས་ཀྱང་མི་ཆགས་སོ། །འཚོ་བའི་ཡོ་བྱད་ཀྱི་གོས་
གང་ཡིན་ཡང་རང་གི་ཡིན་པའི་སེམས་ཀྱིས་བཅང་བར་བྱའོ། །དེ་ལ་དེང་སང་གི་དུས་
ཀྱི་རབ་བྱུང་འགའ་རེས་འཁྱེར་མི་འོས་པའི་ཚོང་རྫས་སོགས་བཅའ་ལག་གཞན་པ་
ཁུར་ལྕི་དྲག་པ་ཞིག་འཁུར་ཞིང་། འཁྱེར་དགོས་ངེས་ཀྱི་སྣམ་ཕྲན་གླེགས་བུ་ཅན་གྱི་
ཆོས་གོས་ཚད་ལྡན་བསྒྱུར་ཏེ་ཕྱོགས་རེ་རེ་ནས་ཁྲུ་གང་ཡང་མེད་པའི་གོས་ལངས་དུམ་
བུ་གསུམ་ཆོས་གོས་གསུམ་དུ་བྱིན་གྱིས་བརླབས་ཁུལ་བྱས་ཏེ། མགུལ་དང་སྐེད་པ་
སོགས་སུ་བཏགས་ནས་འགྲོ་བ་ནི་འདུལ་བ་དང་རྩ་བ་ནས་མི་མཐུན་ཞིང་རང་མགོ་
རང་གིས་བསྐོར་བ་སྟེ། དེ་ལ་བྱིན་རླབས་གཏན་མི་ཆགས་པའི་ཕྱིར་ཏེ། དེ་ལ་རྒྱུའི་
བྱིན་རླབས་མི་ཆགས་པ་གང་ཞིག རྐྱེན་དབང་གི་བྱིན་རླབས་ཀྱང་མི་ཆགས་པའི་ཕྱིར་
རོ། །དང་པོ་གྲུབ་སྟེ། ཕྱོགས་རེ་རེ་ནས་ཁྲུ་གང་ཡན་ཆད་ཀྱི་ཚད་དང་མི་ལྡན་པའི་ཕྱིར་
དང་། གལ་ཏེ་ཁྲུ་གང་ཡན་ཆད་ཀྱི་ཚད་དང་ལྡན་ཡང་ཆོས་གོས་ཆ་ཚང་ཡོད་ཚེ་ཁ་སྐོང་
འདོད་ཀྱི་རེ་བ་མེད་དགོས་པའི་ཕྱིར་རོ། །ཕྱི་མ་གྲུབ་སྟེ། ཆོས་གོས་མཚམས་གཞན་དུ་
ལུས་པ་ལྟ་བུའི་རྐྱེན་མེད་པའི་ཕྱིར་རོ། །གཞན་ཡང་རོང་པའི་ཕྲེང་ཊིཀ་ལས། གནས་
གཞན་དུ་ཆོས་གོས་མ་ཁྱེར་བར་ཞག་གཅིག་གནས་ན་གཞན་གྱི་དཀར་པོའམ་དྲས་པ་
མ་ཡིན་ན་ཡང་རུང་སྟེ་ཆོས་གོས་ཀྱི་རྒྱུར་བྱིན་གྱིས་བརླབ་པར་བྱའོ་ཞེས་བཤད་ཀྱང་།

མི་འཐད་དེ། རྒྱུའི་བྱིན་རླབས་བྱ་རྒྱུའི་དངོས་པོ་ནི་བཤད་མ་ཐག་པ་ལྟར་རྒྱུ་དང་ཁ་
དོག་གི་སྒོ་ནས་རུང་བ་དང་ཆོས་གོས་དེའི་རྒྱུར་དམིགས་ཤིང་ཁ་སྐོང་འདོད་ཀྱི་རེ་བ་
ཅན་དགོས་ཀྱི་གཞན་ལ་བྱིན་རླབས་མི་ཆགས་པར་བོད་སྔ་ཕྱིའི་འདུལ་འཛིན་མཁས་
པ་དུ་མས་གསུངས་པའི་ཕྱིར་ཏེ། དེ་ཡང་རྒྱུར་བྱིན་གྱིས་རླབས་ཞེས་པ་དེའི་ཁ་
བསྐངས་ནས་ཆོས་གོས་བྱེད་འདོད་ཀྱིས་ཆོས་གོས་ཀྱི་རྒྱུར་བྱིན་གྱིས་རློབ་པ་ཡིན་པ་
གང་ཞིག ཆོས་གོས་རྒྱུ་དང་ཁ་དོག་སོགས་ཀྱིས་རུང་བ་ཞིག་དགོས་པའི་ཕྱིར་རོ། །
དེས་ན་ལོ་ཆེན་རིན་པོ་ཆེའི་ལས་ཆོག་རིན་ཆེན་ཐེམ་སྐས་ལས། རྒྱུ་དང་ཁ་དོག་གིས་
མི་རུང་བ་རྣམས་ལ་དངོས་དང་རྒྱུའི་བྱིན་རླབས་མི་ཆགས་པས་རྐྱེན་དབང་གིས་བྱིན་
གྱིས་བརླབས་ཏེ་ཞེས་གསུངས་པ་ལྟར་རྐྱེན་དབང་གིས་བྱིན་གྱིས་རློབ་པའི་སྔགས་
བཟླས་ནས་བྱིན་གྱིས་བརླབ་པར་བྱའོ། །དེའི་སྔགས་ནི། བཙུན་པའམ་ལྷ་དགོངས་སུ་
གསོལ། བདག་མིང་འདི་ཞེས་བགྱི་བའི་གོས་འདི་ཆོས་གོས་སྣམ་སྦྱར་དུ་བྱིན་གྱིས་
བརླབ་བོ་ཞེས་ལན་གསུམ་བརྗོད། ཐབས་ལེགས་བྱའོ། །གཞན་བླ་གོས་དང་མཐང་
གོས་གཉིས་ལ་དེས་འགྲེས་ཤེས་པར་བྱའོ། །དེ་ཡང་ཆོས་གོས་ཡུལ་གཞན་ན་ལུས་
པའི་གནས་སྐབས་ལྟ་བུ་ཡིན་ན་དང་པོར་ཡུལ་གཞན་ན་ལུས་པའི་ཆོས་གོས་ཀྱི་བྱིན་
རླབས་ཕྱུང་ནས་གཟོད་དེ་ལྟར་བྱིན་གྱིས་བརླབ་པར་བྱའོ། །འཚོ་བའི་ཡོ་བྱད་གཞན་
རྣམས་ལ་ཆོས་གོས་རྣམ་གསུམ་བཞིན་དུ་རྒྱུའི་བྱིན་རླབས་དང༌། རྐྱེན་དབང་གིས་བྱིན་
རླབས་བྱ་ཚུལ་མ་བཤད་དེ། རྒྱུ་དང་རྐྱེན་དབང་གིས་བྱིན་རླབས་བྱ་ཚུལ་དེ་ནི་བྱིན་
རླབས་ཅན་གྱི་ཆོས་གོས་རྣམ་པ་གསུམ་མེད་པར་ཞག་འདས་པའམ་བྱིན་རླབས་ཅན་
ཞག་ཏུ་བྲལ་ན་ལྟུང་བ་འབྱུང་བས་དེ་བསྲུང་བའི་ཆེད་དུ་དེ་ལྟར་བཅས་པ་ཡིན་ནོ། །
འཚོ་བའི་ཡོ་བྱད་ཀྱི་གོས་ཕྲན་ཚེགས་ནི་ཞྭ་དང་། སྐ་རགས་དང་། ལྷམ་དང༌། ལྷུང་
བཟེད་ཀྱི་ཤུབས་དང་ཁ་གཡོགས་དང་། ཕོར་ཕྱིས་དང་། གཏུར་བུ་དང་། པར་པུར་གྱི་
སྣོད་ལ་སོགས་པ་སྟེ་འཚོ་བའི་ཡོ་བྱད་ཀྱི་སེམས་ཀྱིས་བརྟགས་པ་ཆགས་པ་རྣམས་སོ། །

དེ་བཞིན་དུ་ད་ལྟའི་སྟོད་འགག་ཅེས་གྲགས་པ་འདི་ཡང་འཚོ་བའི་ཡོ་བྱད་ཕྲན་ཚེགས་
ཡིན་ལ། དེ་ནི་ས་པཎ་དང༌། ལྷག་པར་ཆོས་རྒྱལ་འཕགས་པའི་དུས་ནས་བཟུང་བོད་
ཀྱི་གྲྭ་བཙུན་རྣམས་ལ་དར་བར་འདུལ་འགྲེལ་འགའ་ལས་གསུངས་ཤིང་། ཆབ་རིལ་
ནི་རྗེ་ཡབ་སྲས་ཀྱི་དུས་ནས་བཟུང་དར་བར་བཤད་པ་ཡོད་དོ། །དཔག་སྟེ་ལས་ཞྭ་
སོགས་འདི་དག་མཁོ་བའི་ཡོ་བྱད་དུ་བཤད་དོ། །གཉིས་པ་མཁོ་བའི་ཡོ་བྱད་ནི། ཡོ་
བྱད་ཀྱི་གོས་ཀྱང་ངོ་།དེ་ནི་དཀར་པོ་ཉིད་དང་ཁ་ཚར་དང་ཕུན་ཚར་དང་བཅས་པ་ལ་
ཡང་ཉེས་པ་མེད་དོ། །དགེ་འདུན་གྱི་ཡང་ངོ་། །ཞེས་གསུངས་ཏེ། འཚོ་ལྷག་དངོས་
དང་ཕྲན་ཚེགས་གཉིས་ལས་གཞན་པའི་སྣམ་སྦྱར་སོགས་ཡོ་བྱད་བཅུ་གསུམ་དང་ཞྭ་
སོགས་ཕྲན་ཚེགས་རྣམས་དང༌། དེ་ལས་གཞན་པའི་གོས་ཐམས་ཅད་དང་། དར་ཡུག་
དང་རས་ཡུག་ལ་སོགས་པ་ཁྲུ་གང་གྲུ་བཞིར་ལོངས་པ་གོས་བྱེད་དམ་ཟོང་བྱེད་དམ་
སྦྱིན་པར་བྱེད་པ་ལ་སོགས་པ་གང་མཁོ་བ་ཉིད་དུ་བྱེད་པའི་མཁོ་བའི་ཡོ་བྱད་ཀྱི་གོས་
ཀྱང་བཅང་ངོ༌། །མཁོ་བའི་ཡོ་བྱད་ཀྱི་གོས་དེ་ནི་དཀར་པོ་ཉིད་དང་། ཁ་ཚར་དང་
ཕུན་ཚར་དང་བཅས་པ་ལ་ཡང་ཉེས་པ་མེད་དོ། །དགེ་འདུན་གྱི་ཡོ་བྱད་ཀྱི་གོས་ཡིན་
ན་ཡང་ངོ་སྟེ་དཀར་པོ་ཉིད་དང་ཁ་ཚར་དང་ཕུན་ཚར་དང་བཅས་པ་འཆང་བ་ལ་ཉེས་
པ་མེད་པའོ། །དེ་ལྟ་བུའི་མཁོ་བའི་ཡོ་བྱད་རྣམས་ནི་རང་གཞན་ཐུན་མོང་དུ་དབང་
བའི་སེམས་ཀྱིས་བྱིན་གྱིས་བརླབས་ཤིང་བཅང་བར་བྱའོ། །གལ་ཏེ་རང་གཞན་ཐུན་
མོང་དུ་དབང་བའི་སེམས་མེད་པར་རང་ཁོ་ན་དབང་བའི་སེམས་ཀྱིས་བྱིན་གྱིས་རློབ་
ན་བྱིན་རླབས་མི་ཆགས་པར་གསུངས་སོ། །མཁོ་བའི་ཡོ་བྱད་ཀྱི་གོས་ཕྲན་ཚེགས་ནི།
དར་ཁ་ཕྱེད་དམ་རས་ཀྱི་དུམ་བུ་ཁྲུ་གང་གྲུ་བཞིར་མ་ལོངས་པ་ལྟ་བུ་མཁོ་བའི་ཡོ་བྱད་
ཀྱི་སེམས་ཀྱིས་བརྟགས་པ་ཆགས་པ་རྣམས་སོ། །ཕྲན་ཚེགས་དེ་དག་ལ་བྱིན་རླབས་
དངོས་བྱེད་མི་དགོས་པས་རང་གཞན་ཐུན་མོང་དུ་དབང་བར་ཡིད་ཀྱིས་བརྟགས་ཏེ་
ཞེན་པ་མེད་པར་བཅང་ངོ༌། །གསུམ་པ་ལྷག་པོའི་ཡོ་བྱད་ནི། གཞན་དུ་མ་ཡང་རུང་

བར་བྱས་ཏེ་བཅང་བར་བྱའོ། །སེམས་མི་བརྟན་པ་ལ་རུང་བར་མི་བྱའོ། །བསྙེན་
པར་མ་རྫོགས་པ་ལ་མི་བྱའོ། །མངོན་སུམ་དུ་མི་བྱའོ། །ཡུལ་གཞན་དུ་གནས་པར་
གྱུར་པ་ཉིད་ན་ཡང་རུང་བ་མི་ཉམས་སོ། །ཤི་ན་ཉམས་སོ། །ཤེས་ནའོ། །འདི་ལ་རུང་
བར་བྱེད་པ་བདག་པོ་ཉིད་དོ། །ཞེས་གསུངས་ཏེ། འཚོ་མཁོ་ལས་གཞན་ལྷག་པའི་ཡོ་
བྱད་ཀྱི་གོས་སྣམ་སྦྱར་གྱི་ཐེབ་དང༌། བླ་གོས་ཀྱི་ཐེབ་ལ་སོགས་པ་འཚོ་བའི་ཡོ་བྱད་ཀྱི་
གོས་ལྷག་པོ་དུ་མ་ཡང་གཞན་ལ་ཡིད་གཏད་ཅིང་བྱིན་རླབས་ཀྱི་ཆོ་ག་བྱས་ནས་ལྷག་
པའི་ཡོ་བྱད་དུ་རུང་བར་བྱས་ཏེ་བཅུང་བར་བྱའོ། །དེས་ན་སྤྱིར་བཏང་ལྷག་པོའི་ཡོ་
བྱད་ཅེས་པ་འཚོ་བའི་ཡོ་བྱད་ལྷག་པ་རྣམས་ཡིན་པས་རུང་བ་ཚད་ལྡན་དགོས་ལ།
དམིགས་བསལ་སྦྱིན་བདག་གིས་ཕུལ་ན་མི་རུང་བ་དང་ཚད་དང་མི་ལྡན་པ་ཡང་
གཞན་ཁོ་ནའི་མིང་གིས་བྱིན་གྱིས་བརླབ་པའམ་གཞན་ལ་ཡིད་བརྟན་པ་གང་རུང་
གིས་བཅང་དགོས་སོ། །པཎ་ཆེན་བདེ་ལེགས་ཉི་མའི་འདུལ་འགྲེལ་དང་བྲག་དཀར་
སྤྲུལ་སྐུའི་འདུལ་གཞུང་གཉིས་ལས་ཞལ་མཐུན་པར། འཚོ་བའི་ཡོ་བྱད་ཀྱི་གོས་
རྣམས་རང་དོན་གྱི་བསམ་པས་བཅང་། གོས་ཕྱི་མ་གཉིས་རང་གཞན་གཉིས་ཀའི་ཡིན་
པའི་བསམ་པས་བཅང་བར་བྱ་བ་ཡིན་པའི་ཕྱིར། ཞེས་ལྷག་པོའི་ཡོ་བྱད་ཀྱང་རང་
གཞན་གཉིས་ཀའི་ཡིན་པའི་བསམ་པས་བཅང་བར་བཤད་ཀྱང་། ལུང་དང་མདོ་རྩ་
འགྲེལ་ལས་བཤད་པ་ལྟར་ལྷག་པོའི་ཡོ་བྱད་ནི་གཞན་གྱིས་ཡིན་པའི་བསམ་པས་བྱིན་
གྱིས་བརླབས་ཤིང་བཅང་བར་བྱའོ། །འཚོ་བའི་ཡོ་བྱད་ལྷག་པོ་རྣམས་ལས་གོས་རེ་རེ་
མ་གཏོགས་ལྷག་པོར་བྱིན་རླབས་མི་རུང་ངོ༌། །དེས་ན་བླ་གོས་ལྟ་བུ་ལ་གསུམ་ཡོད་ན་
གཅིག་འཚོ་བའི་ཡོ་བྱད་དང༌། གཅིག་ལྷག་པོའི་ཡོ་བྱད། གཅིག་མཁོ་བའི་ཡོ་བྱད་དུ་
བརླབ་དགོས་པར་གསུངས་སོ། །བཞི་ཡོད་ན་གཉིས་མཁོ་བའི་ཡོ་བྱད་དུ་བྱིན་གྱིས་
བརླབ་བོ། །ལྷག་པོའི་ཡོ་བྱད་ཀྱི་གོས་ཕྲན་ཚེགས་ནི། འཚོ་བའི་ཡོ་བྱད་ཕྲན་ཚེགས་
ལྷག་པོ་ཞྭའི་ཐེབ་དང་སྐ་རགས་ཀྱི་ཐེབ་ལ་སོགས་པ་སྟེ། ལྷག་པའི་ཡོ་བྱད་ཀྱི་སེམས་

ཀྱིས་བརྟགས་པ་ཆགས་པ་རྣམས་ཡིན་ནོ། །དེ་ཡང་འཚོ་བའི་ཡོ་བྱད་ཕྲན་ཚེགས་སྐ་
རགས་ལྟ་བུ་གསུམ་ཡོད་ནི། གཅིག་འཚོ་བའི་ཡོ་བྱད་ཕྲན་ཚེགས་དང་། གཅིག་ལྷག་
པོའི་ཡོ་བྱད་ཕྲན་ཚེགས་དང་། གཅིག་མཁོ་བའི་ཡོ་བྱད་དུ་བྱིན་གྱིས་བརླབ་པར་བྱའོ། །
བཞི་ཡོད་ན་གཉིས་མཁོ་བའི་ཡོ་བྱད་དུ་བྱིན་གྱིས་བརླབ་བོ། །འདུལ་འཛིན་གྲགས་
པ་རྒྱལ་མཚན་སོགས་ཀྱིས་གདོང་ཕྱིས་ཁྲུ་གང་དུ་མ་ལོངས་པ་དང༌། ཆོས་གོས་དང་
རྔུལ་གཟན་གྱི་དུམ་བུ་ལ་སོགས་པ་ལྷག་པའི་ཡོ་བྱད་ཕྲན་ཚེགས་ཞེས་བཞེད་དོ། །དེ་
ལྟར་འཚོ་མཁོ་ལྷག་པའི་ཡོ་བྱད་དེ་དང་དེ་ཉིད་དུ་བྱིན་གྱིས་བརླབས་ན་བྱིན་གྱིས་
བརླབས་པའི་ཆོས་གོས་མེད་པའི་ཉེས་པ་དང་། འཆང་འཇོག་གི་ལྟུང་བ་མི་འབྱུང་བས་
དེ་ལྟར་བྱེད་དགོས་ལ། གལ་ཏེ་བརྗེད་ངས་ལ་སོགས་པའི་རྐྱེན་གྱིས་མཁོ་ལྷག་གི་ཡོ་
བྱད་རྣམས་དེ་ལྟར་བྱིན་རླབས་གཏན་ནས་བྱེད་མ་ནུས་ན་འདུལ་འཛིན་གཞན་གྱིས་
འདི་ལྟར་བྱེད་དགོས་པར་ཡང་གསུངས་ཏེ། གུང་ཐང་བློ་གྲོས་རྒྱ་མཚོས་མཛད་པའི་
གཞི་གསུམ་གྱི་ལག་ལེན་ཀེ་ཏ་ཀའི་ཕྲེང་མཛེས་ལས། ལྷག་པའི་ཡོ་བྱད་གཞན་གྱི་དང་།
མཁོ་བའི་ཡོ་བྱད་རང་གཞན་གཉིས་ཀས་བསམ་པས་བཅང་དགོས་པར་གསུངས་ལ།
རང་ཅག་ལྟ་བུ་ལ་བསམ་པ་དེ་སྐྱེ་དཀའ་བས། རང་ལ་ཡོ་བྱད་གང་བྱུང་རང་རྒྱུད་ཀྱི་
ལུང་རྟོགས་ཀྱི་ཆོས་ལ་ཉིན་རེ་བཞིན་ཕུལ་ན་སྤང་ལྟུང་སོགས་མི་འབྱུང་ཞིང་། རང་
གིས་ཡོ་བྱད་དེ་ལ་ལོངས་སྤྱད་ཆོག ཅེས་དང༌། ཞང་སྟོན་བསྟན་པ་རྒྱ་མཚོས་མཛད་
པའི་སྡོམ་གསུམ་རྣམ་གཞག་སྙིགས་མའི་གདུང་སེལ་ལས། ད་ལྟར་བྱིན་རླབས་དང་
རྣམ་བརྟགས་བྱེད་པ་དཀའ་བ་ལྟར་འདུག་པས་རང་ལ་གང་ཡོད་ཐམས་ཅད་བསམ་པ་
ཐག་པ་ནས་དཀོན་མཆོག་ལ་ཕུལ་ནས་སྨོན་ལམ་བཏབ་ན་དེ་ཀས་ཆོག་པར་དམ་པ་
གོང་མའི་རྣམ་ཐར་ལས་བྱུང་ཞིང༌། བླ་མའི་ཞལ་ནས་ཀྱང་ཐོས་སོ། །ཞེས་དང་། ཡང་
ཐུན་དྲུག་གི་ཟིན་བྲིས་རིག་འཛིན་སྙིང་གི་དོ་ཤལ་ལས། རང་ལ་ཡོད་པའི་དངོས་པོ་
ཁབ་སྐུད་དང་ཡུངས་འབྲུ་གཅིག་ཡན་ཆད་སྙིང་ཐག་པ་ནས་དཀོན་མཆོག་ལ་མཆོད་

པར་ཕུལ། སེམས་ཅན་ཀྱི་དོན་དུ་བསྔོས། རང་གིས་ཟོས་ཤིང་གྱོན་པའང་སངས་རྒྱས་
ཀྱི་བཀའ་བཞིན་སྒྲུབ་པ། དམ་པའི་ཆོས་ཉམས་སུ་ལེན་པ། གྲོགས་དགེ་འདུན་དང་ལྟ་
སྤྱོད་མཐུན་པར་སྒྲུབ་པར་མོས་ན་དཀོན་མཆོག་དང་སེམས་ཅན་གྱི་ཡོ་བྱད། དེའི་བྲན་
གྱིས་སྤྱད་པས་ཉེས་པར་མི་འགྱུར་བ་འདི་བསླབ་བཏུས་དང་བྱང་ས་སོགས་ཐེག་ཆེན་
ལུགས་ཀྱི་བཤད་པ་བསླབ་པ་སྲུང་བའི་སྡོམ་ཆེན་པོ་ཡིན་ཞེས་གསུངས་པ་ལྟར་
བསམས་ཏེ་ཡོ་བྱད་ཐམས་ཅད་ལ་ཆགས་ཞེན་དང་སེར་སྣ་འགོག་པ་གལ་ཆེ་བ་ཡིན་གྱི།
ཆོས་ལྡན་གྱི་དགོས་པའི་ཆེད་མ་ཡིན་པར་ཆགས་ཞེན་གྱིས་བཅིངས་ནས་ཡོ་བྱད་དང་།
རིན་པོ་ཆེ་སོགས་བྱིན་གྱིས་བརླབས་ན་མི་ཆགས་ཚུལ་གཞུང་ན་གསལ་ལོ། །ཞེས་
གསུངས་སོ། །དེ་བཞིན་དུ་འཆང་སྤང་གི་སྐབས་ཀྱི་འདུལ་བ་བསྡུས་པ་ལས། དཀོན་
མཆོག་གསུམ་ལ་སོགས་པའི་རྒྱུ་མཚན་དུ་འཆང་བ་ལ་ལྟུང་བ་མེད་དོ། །ཞེས་སོ། །
ལྷག་པོའི་ཡོ་བྱད་དུ་བྱིན་གྱིས་རློབ་པ་ན་སེམས་མི་བརྟན་པ་སྨྱོ་བ་ལ་སོགས་པ་ལ་
ཡིད་གཏད་དེ་དེའི་མིང་གིས་རུང་བར་མི་བྱའོ། །དེའི་ཤུགས་ཀྱིས་རང་བཞིན་དུ་
གནས་པ་ཞིག་ལ་རུང་བ་བྱེད་དགོས་པར་བསྟན་ཏོ། །བསྙེན་པར་མ་རྫོགས་པ་ལ་
ཡིད་གཏད་དེ་དེའི་མིང་གིས་རུང་བར་མི་བྱའོ། །དེའི་ཤུགས་ཀྱིས་བསྙེན་པར་རྫོགས་
པ་ལ་ཡིད་གཏད་དེ་དེའི་མིང་གིས་རུང་བ་བྱེད་དགོས་པར་བསྟན་ཏོ། །གང་ལ་རུང་
བར་བྱ་བ་དེའི་མངོན་སུམ་དུ་རུང་བར་མི་བྱའོ། །དེའང་ལུང་ཕྲན་ཚེགས་ལས། དགེ་
སློང་ཞིག་གིས་དགེ་སློང་ཞིག་ལ་གོས་དག་བསྔོས་པ་དང༌། གང་ལ་བསྔོས་པ་དེ་
བབས་ནས། དེས་བསམ་པ། བདག་ལ་དགེ་སློང་དེས་ཆོས་གོས་དག་བསྔོས་པས་
བདག་བབས་མོད་ཀྱི་འོན་ཀྱང་དེ་དག་བདག་དབང་གིས་ལེན་དུ་འགྲོའོ་སྙམ་ནས། དེ་
དགེ་སློང་དེའི་དྲུང་དུ་སོང་སྟེ། དེས་སྨྲས་པ། འཕགས་པ་ཁྱོད་ཀྱིས་ཆོས་གོས་དག་
བདག་ལ་བསྔོས་ན་དེ་དག་བདག་ལ་སྩོལ་ཅིག སྐབས་དེ་དགེ་སློང་དག་ལ་བརྗོད་པ་
དང༌། དེ་དག་གིས་ཇི་ལྟར་བསྒྲུབ་པ་མི་ཤེས་ནས། སྐབས་དེ་དགེ་སློང་དག་གིས་

བཅོམ་ལྡན་འདས་ལ་གསོལ་བ་དང༌། བཅོམ་ལྡན་འདས་ཀྱིས་དགོངས་པ། ཉེས་
དམིགས་གང་ཅུང་ཟད་བྱུང་བ་ནི། དགེ་སློང་གང་ཁོ་ན་ལ་ཡིད་བརྟན་ཏེ། ཆོས་གོས་
དག་གཏམས་པ་དེ་ཁོ་ནའི་མདུན་དུ་བསྔོ་བ་ལས་གྱུར་གྱིས། དེའི་ཕྱིར་དགེ་སློང་གིས་
གང་ལ་ཡིད་བརྟན་ཏེ་ཆོས་གོས་དག་གཏམས་པ་དེ་ཁོ་ནའི་མདུན་དུ་བསྔོ་བར་མི་བྱའོ་
སྙམ་དུ་དགོངས་ནས། དགེ་སློང་རྣམས་ལ་བཀའ་བསྩལ་པ། དགེ་སློང་དག་དེ་ལྟ་བས་
ན་དགེ་སློང་གིས་ཡིད་བརྟན་ཅིང་ཆོས་གོས་གཏམས་པ་དེ་ཉིད་ཀྱི་མདུན་དུ་ཆོས་གོས་
བསྔོ་བར་མི་བྱའི། དེའི་མངོན་སུམ་དུ་བསྔོ་བར་མ་བྱས་ན་ཉེས་དམིགས་དེར་མི་
འགྱུར་རོ། །ཞེས་གསུངས་སོ། །གང་གི་མིང་གིས་རུང་བ་བྱ་བའི་ཡུལ་གྱི་གང་ཟག་
ཡུལ་གཞུན་ཐག་རིང་པོ་ཉིད་དུ་གནས་པར་གྱུར་པ་ཉིད་ན་ཡང་རུང་བ་བྱར་རུང་ཞིང་
སྔར་བྱས་པ་ཡང་མི་ཉམས་སོ། །རུང་བ་བྱ་བའི་ཡུལ་དགེ་སློང་དེ་ཤི་ན་རུང་བ་ཉམས་
སོ། །གང་གི་ཚེ་ཉམས་ཤེ་ན། ཤི་བར་ཤེས་ན་ཉམས་པའོ། །ཤི་ཡང་ཤི་བར་མ་ཤེས་
ན་རུང་བ་མི་འཇིག་གོ་ཞེས་ཤུགས་ཀྱིས་བསྟན་ཏོ། །ཡུལ་དེ་བསླབ་པ་ཕུལ་ནས་
བབས་སམ་ཕམ་པ་བྱུང་ངམ་མཚན་གྱུར་ཏེ་དེ་ལྟར་ཤེས་ན་ཡང་འཇིག་པར་མངོན་ཏེ།
འདི་ལ་ཆོ་ག་རྣམས་གྱུར་ཏོ་ཞེས་བཤད་པས་སོ། །གཞན་ཡང་སྔགས་ཀྱིས་ཕྱུང་བ་དང༌།
རྟེན་དང་གོས་ཞིང་མ་ཡིན་པར་གྱུར་པ་དང་། གཞན་ལ་བྱིན་པ་ལ་སོགས་པས་འཚོ་
མཁོ་ལྷག་པའི་ཡོ་བྱད་ཀྱི་བྱིན་རླབས་ཐམས་ཅད་འཇིག་གོ །ལུང་ལྔ་ཚན་པ་ལས།
ཆོས་གོས་ལ་རྣམ་པ་ལྔས་ནི་ཆོས་གོས་བྱིན་གྱིས་བརླབས་པ་ལས་སླར་ཞིག་པར་
འགྱུར་ཏེ། ཕྱོགས་པ་དང༌། བཏང་བ་དང་། སླར་ཕྱུང་བ་དང་། བབས་པ་དང༌། དུས་
བྱས་པའོ། །ཞེས་གསུངས་སོ། །དེ་བཞིན་དུ་མཁོ་བ་དང་ལྷག་པའི་ཡོ་བྱད་དུ་བྱིན་གྱིས་
བརླབས་པ་གཉིས་ལ་རང་གི་མངོན་ཞེན་བྱུང་ན་ཡང་འཇིག་པར་བཤད་དོ། །རུང་བར་
བྱས་པའི་དངོས་པོ་འདི་ལ་རུང་བར་བྱེད་པ་པོ་བདག་པོ་ཉིད་དོ། །གང་ལ་ཡིད་གཏད་
པའི་ཡུལ་དེ་ནི་བདག་པོ་མ་ཡིན་ནོ་ཞེས་ཤུགས་ཀྱིས་བསྟན་ཏོ། །བཞི་པ་སྤངས་པ་ལ་

ཇི་ལྟར་བྱ་བ་ནི། སྤངས་པ་བདག་གིར་མི་བྱའོ། །དགེ་སློང་ལ་སྤང་བར་བྱའོ། །མི་
གསལ་བ་ལ་ཡང་མི་བྱའོ། །མ་བྱིན་ན་བླང་ངོ༌། །མཐུས་ཀྱང་དགུག་གོ །ཞེས་གསུངས་
ཏེ། སྤང་ལྟུང་ཕྱིར་བཅོས་པའི་ཕྱིར་དགེ་སློང་སོགས་ཀྱི་དྲུང་དུ་སྤངས་པ་ཉིད་ཀྱི་རྫས་
དེ་ཡུལ་དེས་བདག་གིར་མི་བྱའོ། །དེ་ལ་སྦྱིན་པའི་ཕྱིར་སྤངས་པ་མ་ཡིན་པའི་ཕྱིར་རོ། །
སྤང་ལྟུང་ཕྱིར་འཆོས་པ་ན་དངོས་པོ་དེ་སུ་ལ་སྤང་ཞེ་ན། དགེ་འདུན་ནམ་དགེ་སློང་
མའམ་བསྙེན་པར་མ་རྫོགས་པ་ལ་མི་སྤང་གི་དགེ་སློང་གང་ཟག་གཅིག་ལ་སྤང་བར་
བྱའོ། །དམིགས་བསལ་ནི་ལྷུང་བཟེད་འཚོལ་བའི་སྐབས་ལས་འདི་ནི་དགེ་འདུན་ལ་
སྤོང་ངོ་ཞེས་དང༌། དགེ་སློང་མས་ནི་དགེ་སློང་མ་ལ་ཡང་སྤང་བར་བྱའོ། །གླེན་པ་ལ་
སོགས་པ་གོ་བ་མི་གསལ་བ་ལ་ཡང་སྤང་བར་མི་བྱའོ། །ཐ་སྙད་མི་ཤེས་པའི་ཕྱིར་རོ། །
སྤང་ལྟུང་ཕྱིར་བཅོས་ཟིན་ཀྱང་གང་ལ་སྤངས་པ་དེས་རྫས་དེ་ཕྱིར་བདག་པོ་ལ་མ་བྱིན་
ན་སྤོང་བར་བྱེད་པ་བདག་པོ་རང་གིས་བླང་ངོ༌། །བསླངས་ཀྱང་མ་བྱིན་ན་མཐུས་ཀྱང་
དགུག་གོ །ལྔ་པ་ལོངས་སྤྱོད་ཚུལ་ཞར་བྱུང་དང་བཅས་པ་ནི། གོས་དྲི་དག་གིས་གོས་
པ་བཀྲུས་ཏེ་བགོ་བར་བྱའོ། །ཕྱེ་མ་དག་གིས་ན་སྤྲུགས་ཏེའོ། །སྣུམ་གྱིས་ན་རྩུབ་པར་
བྱས་ཏེའོ། །ཆར་འབབ་པའི་ཚེ་བླ་གབ་མེད་པར་དགེ་འདུན་གྱི་མི་བགོའོ། །བཀྲུ་
བཤལ་དང་ཚོན་དང་ལྷུང་བཟེད་ཀྱི་ལས་དང་ཤིང་གཤག་པ་ལ་སོགས་པ་བྱེད་པའི་ཚེ་མི་
བགོའོ། །ལྷན་ཅིག་པ་ཉིད་ལ་ཞེས་མ་བསྒོ་ན་གཅིག་དང་བྲལ་བའི་ཕྱིར་འདོམས་པ་ལ་
བྱིན་པ་ནི་ཡང་དག་པ་ཉིད་ཀྱི་གྲངས་ཡིན་ནོ། །འདོམས་པར་བྱེད་པ་དང་བཅས་པ་ལ་
མི་སྦྱིན་ནོ། །ཞེས་གསུངས་ཏེ། གོས་ག་བུར་ལ་སོགས་པ་དྲི་བཟང་དག་གིས་གོས་པ་
བཀྲུས་ཏེ་བགོ་བར་བྱའོ། །ཕྱེ་མ་དག་གིས་གོས་ན་སྤྲུགས་ཏེ་བགོ་བར་བྱའོ། །གོས་
ལ་སྣུམ་གྱིས་གོས་ན་ཐལ་ཆུ་ལ་སོགས་པ་རྩུབ་ཆལ་གྱིས་རྩུབ་པར་བྱས་ཏེ་སྣུམ་ཕྱུང་
ནས་བགོ་བར་བྱའོ། །ཆར་འབབ་པའི་ཚེ་བླ་གབ་སྟེང་གཡོག་མེད་པར་དགེ་འདུན་གྱི་
གོས་དགེ་སློང་གིས་མི་བགོའོ། །དེའི་ཤུགསཾ་ཀྱིས་གནས་སྟེང་གཡོག་ཡོད་པར་ནི་ཆར་
བགོལ།
ང་དག་པ་ཉིད་ཀྱི་གྲངས་ག་བུར་ལ་སོགས་པ་དྲི་བགོ་བར་བྱའོ། །

འབབ་པའི་ཚེ་ཡང་དགེ་འདུན་གྱི་གོས་དགེ་སློང་གིས་བགོ་རུང་བར་བསྟན་ཏོ། །ཆོས་
གོས་བཀྲུ་བཤལ་བྱེད་པ་དང་། ཆོས་གོས་ཁ་བསྒྱུར་བ་ཚོན་གྱི་ལས་དང་། ལྷུང་བཟེད་
ཁ་བསྒྱུར་བ་ལ་སོགས་པ་ལྷུང་བཟེད་ཀྱི་ལས་དང༌། ཤིང་གཤག་པ་ལ་སོགས་པ་བྱེད་
པའི་ཚེ་དགེ་འདུན་གྱི་གོས་མི་བགོའོ། །མི་གཉིས་སམ་མང་པོ་དག་གིས་དགེ་སློང་ལ་
རྫས་ཤིག་བཅོལ་ནས་དེ་དག་གིས་ངེད་ཅག་ལྷན་ཅིག་ཚོགས་པ་ལེན་དུ་འོངས་པ་ཉིད་
ལ་བྱིན་པར་གྱིས་ཞེས་མ་བསྒོ་ནུ་གྲོགས་གཞན་གཅིག་ཚེགས་དང་དབྲལ་བའི་ཕྱིར་
མ་འོངས་པར་འདོམས་པར་བྱེད་པ་སྟེ་འཆོལ་བར་བྱེད་པ་གང་རུང་གཅིག་ལེན་དུ་
འོངས་པ་དེ་ལ་རྫས་དེ་བྱིན་པ་ནི་ཡང་དག་པར་བྱིན་པ་ཉིད་ཀྱི་གྲངས་སུ་གཏོགས་པ་
ཡིན་ནོ། །འཆོལ་བར་བྱེད་པ་པོ་ངེད་ཅག་མ་ཚོགས་ན་མ་སྦྱིན་ཅིག་ཅེས་བསྒོ་ན་ནི་
གཅིག་ལེན་དུ་འོངས་ན་མི་སྦྱིན་ནོ། །རྫས་དེ་འདོམས་པར་བྱེད་པ་སྟེ་འཆོལ་བར་
བྱེད་པ་ཉིད་གྲོགས་འདོམས་པར་བྱེད་པ་མ་ཡིན་པ་དང་བཅས་ཏེ་ལྷན་ཅིག་ལེན་དུ་
འོངས་པ་ལ་མི་སྦྱིན་ནོ། །དངོས་པོ་དེ་བདག་པོ་མ་ཡིན་པ་གཞན་ལ་ཡང་སྦྱིན་པར་
འགྱུར་བའི་ཕྱིར་རོ་ཞེས་ཊཱི་ཀ་ལས་སོ། །གཉིས་པ་གོས་ཀྱི་རྒྱུའི་རྙེད་པ་ཇི་ལྟར་བྱ་བ་
ལ་ལྔ། གང་ལ་བླང་བ་དང་མི་བླང་བའི་ཡུལ་བསྟན་པ་དང་། ཀུན་ལ་མཁོ་བའི་རྫས་
བགོ་བ་དགག་པ་དང༌། གཙོ་བོ་དབྱར་གྱི་རྙེད་པ་གང་དབང་བ་དང་མི་དབང་བར་
བསྟན་པ་དང་། ཟས་ཀྱི་མཇུག་གི་རྙེད་པ་ཞར་བྱུང་དང་བཅས་པ་དང༌། ཟས་ཀྱི་
གནས་སུ་ཇི་ལྟར་བྱ་བའོ། །དང་པོ་ནི། སྨྱོན་པས་ཉེ་དུ་མ་ཡིན་པ་དང་དེའི་ཁྱིམ་ནས་
བླངས་པ་ལས་བླང་བར་མི་བྱའོ། །བུ་བསྐྲད་པ་ལས་བླང་བར་བྱའོ། །དུར་ཁྲོད་ནས་
ཕྱིར་བཟློག་པ་ཡང་ངོ༌། །ཕྱིར་འགུགས་ན་སྦྱིན་པར་བྱའོ། །ཡང་རྙེད་ན་བླང་ངོ་། །ཞེས་
གསུངས་ཏེ། སྨྱོན་པས་དགེ་སློང་རང་གི་ཉེ་དུ་མ་ཡིན་པ་ཉིད་ཀྱི་ཁྱིམ་ནས་བླངས་པ་
དང༌། སྨོན་པ་དེའི་རང་གི་ཁྱིམ་ནས་བླངས་པ་ལས་རྫས་དགེ་སློང་གིས་བླང་བར་མི་
བྱའོ། །དེ་ནི་སྨོན་པ་ནི་ཐ་སྙད་བྱར་མི་རུང་བ་ཡིན་པས་བརྐུས་སོ་ཞེས་ཁ་ཟེར་བའི་

ཉེས་པ་སྤང་བའི་ཕྱིར་རོ་ཞེས་ཊཱི་ཀ་ལས་སོ། །ཁྱིམ་བདག་གི་བུ་རེ་ཞིག་ཕས་བསྐྲད་པ་ན་
བུ་དེས་ཕའི་ཁྱིམ་ནས་རྫས་བླངས་ཤིང་དགེ་སློང་ལ་འབུལ་ན་དེ་ལས་བླང་བར་བྱའོ། །
བུ་དེ་ཕའི་ཁྱིམ་གྱི་བདག་པོ་ལས་མི་ལྡོག་པའི་ཕྱིར་ཞེས་རང་འགྲེལ་ལས་སོ། །དུར་
ཁྲོད་དུ་རོ་བསྐྱལ་ནས་རོའི་གོས་ཕྱིར་བཟློག་པའམ་ཁྱེར་ནས་ཡོངས་པ་དེ་དགེ་སློང་
ལ་དབུལ་ན་ཡང་བླང་རུང་ངོ༌། །དེ་ལྟ་བུའི་གོས་དགེ་སློང་ལ་ཕུལ་བ་དེ་ཕྱིར་འགུགས་
ན་སྦྱིན་པར་བྱའོ། །ཕྱིར་བཀུག་པ་དེ་སླར་ཡང་དགེ་སློང་ལ་ཕུལ་དེ་རྙེད་ནུ་བླང་ངོ༌། །
དེས་ནི་དེས་ཁྲོ་བ་མི་བསྟན་པར་བྱས་པར་འགྱུར་རོ་ཞེས་རང་འགྲེལ་ལས་སོ། །
གཉིས་པ་ནི། མཆོད་རྟེན་གྱི་དཀོར་དང་། འབྱུང་ཁུངས་དང༌། རྩ་བ་དང་འབྲས་བུ་
དང་བུ་རམ་ཤིང་ལས་གཞན་པའི་ཟས་ཀྱི་དོན་དང་། བསྐོ་བས་ཉེ་བར་འཚོ་བར་བྱ་བ་
དང་། ན་བའི་རུང་བ་ནི་བདག་གིར་བྱ་བའི་ཕྱིར་བགོ་བར་མི་བྱ་བ་ཉིད་ཡིན་ནོ། །
ཞེས་གསུངས་ཏེ། དེ་བཞིན་གཤེགས་པའི་མཆོད་རྟེན་གྱི་དཀོར་བགོ་བར་མི་བྱ་བ་
དང༌། བུ་ཊིཀ་ལས། སངས་རྒྱས་ཀྱི་མཆོད་རྟེན་གྱི་དཀོར་ནི། གང་ཟག་གི་བདག་གིར་
བྱ་བའི་ཕྱིར་བགོར་མི་རུང་སྟེ། དགེ་འདུན་དཀོན་མཆོག་ཏུ་མ་གཏོགས་པའི་ཕྱིར་བསེ་
རུ་ལྟ་བུའི་རང་སངས་རྒྱས་ཀྱང་དེ་དང་འདྲའོ། །རང་སངས་རྒྱས་ཚོགས་སྤྱོད། ཉན་
ཐོས་ཀྱི་མཆོད་རྟེན་གྱི་དཀོར་ནི། དགེ་འདུན་གྱི་ཁོངས་སུ་གཏོགས་པའི་ཕྱིར་བགོར་
རུང་ངོ༌། །ཞེས་སོ། །དགེ་འདུན་གྱི་འདུ་བའི་སྒོར་གྱུར་པའི་འབྱུང་ཁུངས་ཞིང་ལ་
སོགས་པ་བགོ་བར་མི་བྱ་བ་དང་། རྩ་བ་ལ་ཕུག་ལ་སོགས་པ་དང་འབྲས་བུ་ཤིང་ཐོག་
ལ་སོགས་པ་དང་བུ་རམ་ཤིང་དག་ནི་འཕྲལ་དུ་བགོ་བར་བྱ་བ་སྟེ། དེ་དག་རིང་དུ་
བཞག་ན་རུལ་ཞིང་ཟེར་མི་རུང་བར་འགྱུར་བའི་ཕྱིར་རོ། །རྩ་བ་ལ་སོགས་པ་དེ་དག་
ལས་གཞན་པའི་ཟས་ཀྱི་དོན་དུ་སྦྱར་བ་འབྲས་དང་གྲོ་ནས་ལ་སོགས་པ་བགོ་བར་མི་
བྱ་བ་དང༌། ཊཱི་ཀ་ལས། དགེ་འདུན་གྱིས་སྤྱད་པ་ལས་ལྷག་པའི་འཐེབ་ཡོད་ན་ནི་འབྲུ་
ལ་སོགས་པ་བཙོངས་ཏེ་གོས་ཀྱི་རིན་དག་བགོས་པ་ལ་ཉེས་པ་མེད་དོ། །ཞེས་སོ། །

གནས་མལ་དང་གཙུག་ལག་སྣོད་སྤྱད་ལ་སོགས་པ་དགེ་འདུན་གྱི་རྫས་གང་ཟག་ལ་
བསྐོ་བས་གཡར་པོས་འཁོར་ཞིང་སྤྱོད་པས་ཉེ་བར་འཚོ་བར་བྱ་བ་རྣམས་བགོ་བར་མི་
བྱ་བ་དང་། ན་བའི་སྨན་དུ་རུང་བ་ཨ་རུ་ར་ལ་སོགས་པ་ནི་གང་ཟག་སོ་སོས་བདག་
གིར་བྱ་བའི་ཕྱིར་བགོ་བར་མི་བྱ་བ་ཉིད་ཡིན་ནོ། །དེ་དག་ལས་ལྷག་པའི་འཐེབ་ཡོད་
ན་ནི་བསྒྱུར་ཞིང་དགེ་འདུན་མཆོད་སྟོན་གསོལ་བ་ལ་ནི་ཉེས་པ་མེད་དོ་ཞེས་ཊཱི་ཀ་
ལས་སོ། །མཆོད་རྟེན་གྱི་དཀོར་ལ་སོགས་པ་ལྔ་པོ་དེ་དག་ཞལ་ཏ་དང་སྲུང་སྐྱོབ་བྱེད་
པའི་ཕྱིར། ལས་བགོས་ཏེ་ལེན་པ་བཀག་པ་མིན་པར་དེ་ལས་གསུངས་སོ། །གསུམ་པ་
ནི། རྙེད་པ་ལ་ནི་དབྱར་གྱི་མཚམས་འཇུག་གོ །དབྱར་རལ་བ་ནི་མི་དབང་བ་ཉིད་མ་
ཡིན་ནོ། །གནས་ནས་ཕྱུང་བ་ཉིད་ན་མི་དབང་ངོ༌། །རྫས་ཀྱིས་མནན་པར་གནས་པར་
ཁས་བླངས་པ་ལ་ནི་སྐལ་བ་གཅིག་ཁོ་ནའོ། །དེ་ལ་མནན་པ་རྣམས་སུ་བདག་ཉིད་
བགྲང་བའི་ཆ་ཉིད་དོ། །གཞན་པ་གཅིག་ཏུ་གནས་པར་ཁས་བླངས་པ་ལ་ནི་ཡུན་རིང་བ་
ཉིད་ཀྱིས་རྣམ་པར་གཞག་གོ །དགེ་ཚུལ་དང་དགེ་ཚུལ་མ་དག་ནི་རྙེད་པ་ལ་སུམ་ཆ་
དབྲི་བ་ཉིད་དོ། །ཟས་ལ་ནི་མཉམ་པ་ཉིད་དོ། །བསྙེན་པར་རྫོགས་པར་འདོད་པ་དང་
དགེ་སློབ་མ་དག་ཀྱང་ངོ་། །དགེ་སློང་དང་དགེ་སློང་མ་རྣམས་ཀྱི་སྐལ་བ་བགོ་བ་ནི་གང་
ཟག་ལས་ཡིན་གྱི་དགེ་འདུན་ལས་ནི་མ་ཡིན་ནོ། །ཞེས་གསུངས་ཏེ། དགེ་སློང་དག་
གཙུག་ལག་ཁང་གང་དུ་དབྱར་གནས་ཤིང་དགག་དབྱེ་བྱས་ནས་ཕྱི་རོལ་མཚམས་པོ་
ཆེ་བཅད་པ་ན། དབྱར་མ་གནས་པའི་དགེ་སློང་གཞན་དག་ཀྱང་མཚམས་དེར་མཆིས་
ཤིང་དབྱར་ཚུལ་སྦྱོར་བའི་སྦྱིན་བདག་དེས་ཁོ་བོས་དགེ་འདུན་ཙམ་གྱི་ཕྱིར་འབུལ་
བར་བྱ་སྟེ། རྙེད་པ་འདི་ནི་གང་དབང་བའི་དགེ་འདུན་དེས་ལེན་པར་འགྱུར་རོ་སྙམ་སྟེ།
རྙེད་པ་འདི་དགེ་འདུན་ལ་འབུལ་ལོ་ཞེས་ཟེར་ན། དབྱར་གནས་དུས་ཀྱི་མཚམས་སུ་
གཏོགས་པའི་དགེ་འདུན་ཁོ་ན་དབང་ངམ་རྙེད་པ་འབུལ་དུས་ཀྱི་མཚམས་སུ་གཏོགས་
པའི་དགེ་འདུན་རྣམས་ཀྱང་དབང་ཞེ་ན། དབྱར་གནས་པའི་རྙེད་པ་ལ་ནི་དབྱར་གྱི་

མཚམས་སུ་གཏོགས་པའི་དགེ་འདུན་རྣམས་ཁོ་ན་དབང་བ་ཉིད་དུ་འཇུག་གོ །གཏན་
པའི་གཞིའི་ཞུ་བ་ལས། ཅིའི་ཕྱིར་ཞེ་ན། རྙེད་པ་དེ་གནས་ཀྱིས་བསྟབས་པ་ཡིན་པའི་
ཕྱིར་རོ། །ཞེས་དང༌། དེའི་དོན་ཊཱི་ཀ་ལས། འདིར་གནས་ཞེས་བྱ་བ་ནི་དབྱར་གྱི་
གནས་ལ་བྱ་སྟེ། དབྱར་གྱི་གནས་དེས་བསྒྲུབས་པའི་རྙེད་པ་ནི་གནས་ཀྱིས་བསྟབས་
པའི་རྙེད་པ་ཞེས་བྱའོ། །ཞེས་སོ། །ཐམས་ཅད་དུ་དེ་ལྟར་ངེས་སམ་ཞེ་ན། རང་འགྲེལ་
ལས། གལ་ཏེ་དགེ་སློང་འདི་དག་དང་གཞན་དག་ལ་ཡང་རྙེད་པ་དེ་དབུལ་བར་བྱའོ་
ཞེས་ཡོངས་སུ་ཆད་པར་བྱེད་ན་ནི་དེའི་ཚེ་གཞན་དག་ཀྱང་དབང་བར་ཐེ་ཚོམ་མེད་དོ། །
ཞེས་སོ། །དབྱར་གནས་ཀྱི་ཕྱེད་བས་ལྷག་པ་རིང་དུ་དབྱར་གནས་ནས་དབྱར་རལ་བ་
ནི་དབྱར་གནས་པའི་རྙེད་པ་མི་དབང་བ་ཉིད་མ་ཡིན་ནོ། །དེ་ལ་ལུང་བྲམ་ཟེ་བུ་མོས་
ཞུས་པ་ལས། དབྱར་ཞིག་པ་ལ་གོས་ཀྱི་སྐལ་པ་བསྩལ་བར་བགྱིའམ། ཁ་ཅིག་ལ་
སྦྱིན་པར་བྱའོ། །ཁ་ཅིག་ལ་ནི་མི་སྦྱིན་པར་བྱའོ། །གང་ལ་བསྩལ་བར་བགྱི། གང་ལ་
སྔ་མ་དང་ཕྱི་མ་ཡོད་པ་དང༌། གང་དུ་རིང་དུ་གནས་པར་གྱུར་པ་ལའོ། །གང་ལ་མི་
བསྩལ་བར་བགྱི། གང་ལ་སྔ་མ་ཡང་མེད་ལ་ཕྱི་མ་ཡང་མེད་པ་དང་། གང་རིང་དུ་གནས་
པར་མ་གྱུར་པའོ། །ཞེས་གསུངས་སོ། །གནས་ནས་ཕྱུང་བ་ཉིད་དུ་གྱུར་ན་དབྱར་
གནས་པའི་རྙེད་པ་མི་དབང་ངོ༌། །དེ་ནི་དགེ་འདུན་ལས་གནས་དང་ལོངས་སྤྱོད་ཕྱི་
རོལ་ཏུ་གྱུར་པར་བྱས་པའི་ཕྱིར་རོ་ཞེས་ཊཱི་ཀ་ལས་སོ། །ཁྲི་ལྟ་བུའི་རྫས་གཅིག་ཉིད་
ཀྱིས་གཙུག་ལག་ཁང་མཚམས་ཐ་དད་པ་དུ་མ་མནན་པར་རྫ་ས་དེའི་སྟེང་དུ་འདུག་སྟེ་
ཆོ་ག་གཅིག་གིས་མཚམས་ཐ་དད་པ་དུ་མར་དབྱར་གནས་པར་ཁས་བླངས་པ་ལ་ནི་
གནས་དེ་དག་ནས་དབྱར་གནས་པའི་རྙེད་པ་སྐལ་བ་གཅིག་ཁོ་ན་དབང་བའོ། །གང་
ནས་སྐལ་བ་གཅིག་ཁོ་ན་སྦྱིན་ཞེ་ན། རྫས་ཀྱིས་མནན་ཏེ་གནས་པར་ཁས་བླངས་པའི་
གང་ཟག་དེ་ལ་མཚམས་ཇི་སྙེད་མནན་པ་རྣམས་སུ་བདག་ཉིད་གཏོགས་པར་བགྲང་
བའི་གནས་དེ་རྣམས་ལས་རྙེད་པའི་ཆ་རེ་རེ་བསྡུས་ཏེ་ཕྱིར་བསྡོམས་པས་མི་གཅིག་གི་

སྐལ་བ་དབང་བ་ཉིད་དོ། །མཚམས་དུ་མ་རྫས་གཅིག་གིས་མནན་ཏེ་དབྱར་གནས་
པར་ཁས་བླངས་པ་ལས་གཞན་རྫས་ཀྱིས་མ་མནན་པར་དང་པོར་གནས་གཅིག་ཏུ་
གནས་པར་ཁས་བླངས། དེ་མ་ཐག་ཏུ་གནས་གཞན་པ་གཅིག་ཏུ་གནས་པར་ཁས་
བླངས་པ་ལ་ནི་གནས་དེ་དག་གང་དུ་སྡོད་པ་ཡུན་རིང་བ་ཉིད་ཀྱིས་དེའི་རྙེད་པ་རྣམ་
པར་གཞུག་གོ །དགེ་ཚུལ་དང་དགེ་ཚུལ་མ་དག་ནི་དབྱར་གནས་པ་ལ་སོགས་པའི་
དགེ་འདུན་ལ་ཕུལ་བའི་གོས་སམ། གོས་ཀྱི་རིན་གྱི་རྙེད་པ་ལ་སུམ་ཆ་དབྲི་བ་སྟེ་སུམ་
གཉིས་དབང་བ་ཉིད་དོ། །ལུང་སིལ་བུ་ལས། དེ་ཡང་དགེ་སློང་ལ་ནི་ཆོས་གོས་གསུམ་
དགོས་ཀྱི། དགེ་ཚུལ་ལ་ནི་སྟོད་གཡོགས་དང་མཐང་གོས་སུ་ཟད་ན་ཞེས་གོས་མང་
ཉུང་གི་དབང་གིས་དེ་ལྟར་རོ། །ཊི་ཀ་ལས། ཡོན་བདག་གིས་མངོན་སུམ་དུ་སྤྱིར་ཕུལ་
བའི་རྙེད་པ་ལ་ནི་མི་དབྲིའོ། །ཞེས་སོ། །འགྲེལ་ཆུང་ལས། ཡོན་བདག་གིས་འཕྲལ་
དུ་ཕུལ་བ་ནི་དགེ་སློང་དང་མཉམ་པར་སྦྱིན་ནོ་ཞེས་སོ། །ཟས་ཀྱི་རྙེད་པ་ལ་ནི་དགེ་
ཚུལ་དང་དགེ་ཚུལ་མ་དག་བསྙེན་རྫོགས་དང་མཉམ་པ་ཉིད་དོ། །ཤི་བའི་ཡོ་བྱད་ཀྱི་
སྐལ་བ་ཡང་བསྙེན་རྫོགས་དང་མཉམ་པར་དབང་བར་སྔར་གསུངས་སོ། །ལོ་ཉི་ཤུ་
ལོན་ཞིང་བསྙེན་པར་རྫོགས་པར་འདོད་པ་ཉིད་ཀྱི་དགེ་ཚུལ་དང་། དགེ་སློབ་མ་དག་
ཀྱང་ངོ་ཞེས་དེ་གཉིས་ལ་གོས་ལ་སོགས་པ་རྙེད་པ་ཐམས་ཅད་ལ་བསྙེན་རྫོགས་དང་
མཉམ་པ་ཉིད་དོ་ཞེས་པའོ། །དགེ་ཚུལ་མ་ནི་མི་གཟུང་སྟེ། དགེ་སློབ་མར་མ་བྱས་པར་
བསྙེན་པར་རྫོགས་པར་བྱར་མི་རུང་བའི་ཕྱིར་རོ། །དགེ་སློང་ཕ་མ་གཉིས་ཀའི་དགེ་
འདུན་ཚོགས་པ་ལ་སྤྱིར་ཕུལ་ན་དགེ་སློང་དང་། དགེ་སློང་མ་རྣམས་ཀྱི་རྙེད་པའི་སྐལ་
བ་དེ་བགོ་བ་ནི་གང་ཟག་གི་གྲངས་དུ་ཡོད་པ་ལས་མཉམ་པར་བགོ་བ་ཡིན་གྱི་དགེ་
སློང་ཕ་མའི་དགེ་འདུན་ལས་ཕྱེད་ཕྱེད་དུ་བགོ་བར་བྱ་བ་ནི་མ་ཡིན་ནོ། །བཞི་པ་ནི།
ཟས་ཀྱི་མཇུག་ཐོགས་ཀྱི་རྙེད་པ་བྱེ་བྲག་ཏུ་མ་བཅད་པ་དེ་ལ་དགེ་སློང་མ་ཟོས་པ་ཉིད་
དག་ཀྱང་མི་འཇུག་པ་མ་ཡིན་ནོ། །སྟན་དང་ཆུ་དང་བསོད་སྙོམས་དག་ལ་དགེ་སློང་

དགེ་སློང་མ་དག་བས་གཙོ་བོ་ཉིད་མ་ཡིན་པ་མ་ཡིན་ནོ། །དགེ་སློང་མ་རྣམས་ཀྱིས་
ཚོགས་པ་ན་རྒན་པའི་མཐར་སྟན་གཞག་གོ །དགེ་སློང་དང་བཅས་པ་ཉིད་ན་དེ་དག་
གིས་མི་ནུས་ན་དགེ་སློང་མས་ཡོན་བཤད་པར་བྱའོ། །ཞེས་གསུངས་ཏེ། ཟས་ཀྱི་
མཇུག་ཐོགས་སུ་རས་ཡུག་སོགས་ཀྱི་རྙེད་པ་དགེ་འདུན་ལ་འབུལ་ཞེས་དགེ་སློང་དང་
དགེ་སློང་མ་སོ་སོ་ལ་བྱེ་བྲག་ཏུ་མ་བཅད་པ་དེ་ལ་དགེ་སློང་མ་གནས་དེར་ཟན་ཟོས་
པ་ཉིད་དག་ཀྱང་རྙེད་པའི་སྐལཾ་བ་དབང་བར་མི་འཇུག་པ་མ་ཡིན་ཏེ་དབང་བ་ཉིད་
ཡིན་ནོ། །སྟན་དང་ཆུ་དང་བསོད་སྙོམས་དག་ལ་དགེ་སློང་ནི་དགེ་སློང་མ་དག་བས་
གཙོ་བོ་ཉིད་མ་ཡིན་པ་མ་ཡིན་ནོ། །དེས་ན་སྟན་གོང་མ་དང་ལེགས་ཤོས་དགེ་སློང་
ལ་སྦྱིན་པ་དང༌། ལག་ཆུ་དགེ་སློང་ལ་སྔར་འབྲིམ་པ་དང༌། གྲོང་དུ་བསོད་སྙོམས་ལ་
ཞུགས་པ་ན་ཟས་སྔར་དགེ་སློང་གིས་བླང་ཞིང་དེའི་ཕྱི་ནས་དགེ་སློང་མས་བླང་བ་
སོགས་བྱའོ། །དགེ་སློང་མ་རྣམས་ཀྱིས་ཚོགས་པ་ན་བརྒྱ་ལ་དགེ་སློང་འགའ་འོང་
སྲིད་པས་དེའི་ཕྱིར་རྒན་པའི་མཐར་གྲལ་གོང་དུ་སྟན་གཞུག་གོ །མཆོད་སྟོན་ལ་
སོགས་པ་ལ་དགེ་སློང་མ་རྣམས་དགེ་སློང་དང་བཅས་པ་ཉིད་ན་དགེ་སློང་དེ་དགུ་
གིས་ཡོན་བཤད་བྱེད་མི་ནུས་ན། དགེ་སློང་མས་ཡོན་བཤད་པར་བྱའོ། །ལྔ་པ་ཟས་
ཀྱི་གནས་སུ་ཇི་ལྟར་བྱ་བ་ནི། འབྲིམ་པར་བྱེད་པས་སྦྱིན་པའི་ཕྱིར་ཟས་ཉེ་བར་
བཞག་པ་ན་དགེ་འདུན་གྱི་གནས་བརྟན་གྱིས་དང་པོར་སྙོམས་པར་བྲིམས་ཤིག་ཅེས་
བསྒོ་བར་བྱའོ། །འཁོར་ལ་བལྟས་ཏེ་མང་ལ་ཟས་ཉུང་བ་ཉིད་ན་དེའི་ཚེ་སྔ་མ་བརྗོད་
ཅིང་ཁྱེད་པར་ཞེས་སོ། །གཞན་ཉིད་ཡིན་ན་ཅི་འབྱོར་བ་ཞེས་སོ། །རྒན་པའི་མཐར་སཾ་
པྲ་སྟ་ཞེས་མ་བརྗོད་པར་དང་པོར་བླང་བར་མི་བྱའོ། །ཟས་བསྡོགས་པ་ན་བསྐོས་པ་
དག་ལས་གཞན་པ་དག་ལྷགས་ན་དེ་ལ་སྦྲན་པར་བྱའོ། །ཞེས་གསུངས་ཏེ། ཟས་
འབྲིམ་པར་བྱེད་པས་དགེ་འདུན་ལ་ཟས་སྦྱིན་པའི་ཕྱིར་དགེ་འདུན་གྱི་མདུན་དུ་ཟས་
དེ་ཉེ་བར་བཞག་པ་ན་དགེ་འདུན་གྱི་གནས་བརྟན་གྱིས་དང་པོར་སྙོམས་པར་བྲིམས་

ཤིག་ཅེས་བསྒོ་བར་བྱའོ། །ཊི་ཀ་ལས། དེ་སྐད་མ་བསྒོས་ན་ཉེས་བྱས་སོ། །དང་པོར་
མ་སྨྲས་ན་དེའི་འོག་ཏུ་སྨྲ་བར་བྱ་བ་ཡིན་ཏེ། དེའི་ཚེ་ཡང་མ་སྨྲས་ན་ཉེས་བྱས་གཞན་
དུ་འགྱུར་རོ། །ཞེས་སོ། །གནས་བརྟན་གྱིས་འཁོར་ལ་བལྟས་ཏེ་འཁོར་མང་ལ་ཟས་
ཉུང་བ་ཉིད་ཡིན་ན་ཟས་མདུན་དུ་བཞག་པ་དེའི་ཚེ་སྔ་མ་འཁོར་མང་ལ་ཟས་ཉུང་གིས་
ཞེས་བརྗོད་ཅིང་ཁྱེད་པར་རམ་མཉམ་པར་བྲིམ་པར་གྱིས་ཞེས་སོ། །འཁོར་མང་ལ་
ཟས་ཉུང་བ་ལས་གཞན་འཁོར་ཉུང་ལ་ཟས་མང་བ་ཉིད་ཡིན་ན་དེ་བརྗོད་ཅིང་རྩི་
འབྱོར་བ་བྲིམ་པར་གྱིས་ཞེས་སོ། །ཟས་འབྲིམ་པར་བྱེད་པས་དགེ་འདུན་གྱི་རྒན་པའི་
མཐར་སཾ་པྲ་སྟ་ཞེས་མ་བརྗོད་པར་དགེ་འདུན་གྱི་གནས་བརྟན་གྱིས་གྲལ་གྱི་དང་
པོར་ཟས་བླང་བར་མི་བྱའོ། །སཾ་པྲ་སྟ་ཞེས་པའི་དོན་ནི་ཊཱི་ཀ་ལས། སཾ་པྲ་སྟ་ཞེས་བྱ་
བའི་ཚིག་གི་དོན་ནི་མཉམ་པར་གྱུར་ཅིག་ཅེས་བྱ་སྟེ། བི་ཤཾ་པྲ་སྟ་ཞེས་བྱ་བ་ནི་མི་
མཉམ་པར་གྱུར་ཅེས་བྱ་སྟེ། དུག་ཏུ་གྱུར་ཅེས་བྱ་བའི་དོན་ཡིན་ནོ། །དུག་མེད་པར་
གྱུར་པ་ནི་མཉམ་པར་གྱུར་པ་སྟེ། སཾ་པྲ་སྟ་ཞེས་བྱ་བ་ཡིན་ནོ། །དེ་བས་ན་ཟས་འབྲིམ་
པར་བྱེད་པའི་གང་ཟག་གིས་དགེ་སློང་གི་མངོན་སུམ་དུ་སཾ་པྲ་སྟ་ཞེས་བྱ་བའི་སྔགས་
འདི་བརྗོད་ན་ཟས་དུག་ཅན་ཡང་དུག་མེད་པར་འགྱུར་རོ། །ཞེས་གསུངས་སོ། །
སྔགས་དེ་ལ་ནུས་པ་དེ་ཡོད་པ་གཙོ་བོ་སངས་རྒྱས་ཀྱིས་དེ་ལྟར་བྱིན་གྱིས་བརླབས་
པའི་དབང་གིས་ཡིན་པ་འདྲ་སྟེ། སྔོན་ཕྱི་རོལ་པའི་སྦྱིན་བདག་དཔལ་སྦེད་ཅེས་བྱ་
བས་བཟའ་བཏུང་གི་ནང་དུ་དུག་བཏབ་སྟེ་སངས་རྒྱས་འཁོར་བཅས་ལ་འདྲེན་པའི་སྟ་
གོན་བྱས་པ་ན་སངས་རྒྱས་ཀྱིས་འབྱོར་ཚོགས་ཞེས་བརྗོད་པས་བཟའ་བཏུང་ཐམས་
ཅད་དུག་མེད་པར་གྱུར་པར་ལུང་ལས་གསུངས་པའི་ཕྱིར་རོ། །དེ་ཡང་རྒྱ་གར་གྱི་སྐད་
ལ་སཾ་པྲ་སྟ་ཞེས་བྱ་བ་དེ་བོད་སྐད་དུ་འབྱོར་ཚོགས་ཞེས་བསྒྱུར་བ་ཡིན་པར་གསུངས།
ཟས་དྲངས་པའི་ཕྱིར་སྦྱིན་བདག་གིས་ཟས་བསྡོགས་པ་ན་སྦྱིན་བདག་གིས་མགྲོན་དུ་
བསྐོས་པ་དགུ་ལས་གཞན་མགྲོན་དུ་མ་བསྐོས་པ་དག་གློ་བུར་དུ་དེར་ལྷགས་ན་དེའི་

ཚེ་མགྲོན་དུ་བསྐོས་པའི་དགེ་སློང་དག་གིས་སྦྱིན་བདག་དེ་ལ་སྦྲན་པར་བྱའོ། །དེ་ནི་
ཕོངས་པ་སྤང་པའི་ཕྱིར་དང་སྐྱངས་པ་སྤངས་པའི་ཕྱིར་རོ་ཞེས་ཊཱི་ཀ་ལས་གསུངས་སོ། །
གསུམ་པ་རྟགས་ཉམས་པ་སྤང་བ་ནི། དགེ་སློང་ཆོས་གོས་གསུམ་སྦྱིན་དུ་གཞུག་པར་
མི་བྱའོ། །དགེ་འདུན་གྱིས་སོས་པར་གྱུར་པ་ཉིད་ན་འདི་ཕྱིར་སྦྱིན་ནོ་སྙམ་པ་དེ་ལས་གཞན་
པའི་ཡིད་ཀྱིས་བླང་བར་མི་བྱའོ། །སྟོད་གཡོགས་དང་སྨད་གཡོགས་ཀྱིས་དོར་རོ། །
འབྲིང་གིས་སོ། །ལྷག་མས་མི་བྱའོ། །ཤམ་ཐབས་མ་བཅིངས་པར་གྲོང་དུ་འཇུག་པར་
མི་བྱའོ། །ཁྲིས་གཅིག་གིས་ཀྱང་མི་བྱའོ། །ཞེས་གསུངས་ཏེ། དགེ་སློང་གིས་དགེ་སློང་
ནད་པ་ལ་ཁྱོད་སང་ངམ་ནམ་ཤི་གཏོལ་མེད་པས་ཆོས་གོས་དགེ་འདུན་ནམ་གང་ཟག་
ལ་དབུལ་བར་རིགས་སོ་ཞེས་ཆོས་གོས་གསུམ་སྦྱིན་དུ་གཞུག་པར་མི་བྱའོ། །དེ་ལྟར་
བསྒོས་ཏེ་མ་ཤི་ན་ཞག་རེ་རེ་ལ་ཉེས་བྱས་རེ་རེར་འགྱུར་བར་འགྲེལ་ཆུང་ལས་
གསུངས་སོ། །གལ་ཏེ་དགེ་སློང་ནད་པས་དགེ་འདུན་ལ་ཆོས་གོས་གསུམ་ཕུལ་ན་དགེ་
འདུན་གྱིས་ནད་སོས་པར་གྱུར་པ་ཉིད་ན་ཆོས་གོས་འདི་ཕྱིར་སྦྱིན་ནོ་སྙམ་པ་ཉིད་
ཀྱིས་བླང་བར་བྱ་དགོས་ཀྱི་དེ་ལས་གཞན་པའི་ཡིད་ཀྱིས་བླང་བར་མི་བྱའོ། །གང་
ཟག་ལ་ཕུལ་བ་ཡང་དེ་བཞིན་དུ་བསྒྲུབ་པར་བྱའོ་ཞེས་ཊཱི་ཀ་ལས་སོ། །ཤི་བའི་རོ་ནི་
སྟོད་གཡོགས་རྔུལ་གཟན་དང༌། སྨད་གཡོགས་ཀྱིས་གཡོགས་ཏེ་དོར་རོ། །སྒྲེན་མོར་
མི་དོར་བ་སྟེ་དེ་ནི་མགོན་མེད་པར་ཐལ་བའི་ཉེས་པ་སྤང་བའི་ཕྱིར་རོ་ཞེས་ཊཱི་ཀ་ལས་
སོ། །སྟོད་གཡོགས་དང་སྨད་གཡོགས་ངན་པ་ཡང་མ་ཡིན་བཟང་པོ་ཡང་མ་ཡིན་པ་
འབྲིང་གིས་གཡོགས་ནས་དོར་བར་བྱ་དགོས་སོ། །སྟོད་གཡོགས་དང་སྨད་གཡོགས་
ལས་གཞན་པའི་རྫས་ལྷག་མས་རོ་དོར་བར་མི་བྱའོ། །སྟོད་གཡོགས་དང་སྨད་
གཡོགས་ཟུང་གཅིག་ལས་གཞན་པའི་གོས་མང་པོ་རྣམཾས་དང་ལྷུང་བཟེད་དང་བཅས་
ཏེ་རོ་དོར་བར་མི་བྱ་བར་ལུང་ལས་གསུངས་སོ། །སྐ་རགས་ཀྱིས་ཤམ་ཐབས་མ་
བཅིངས་པར་གྲོང་དུ་འཇུག་པར་མི་བྱའོ། །སྐ་རགས་ཁྲིས་སམ་ཉག་མ་གཅིག་གིས་

བཅིངས་པས་ཀྱང་གྲོང་དུ་འཇུག་པར་མི་བྱའོ། །གོས་ཀྱི་གཞི་ཕྲན་ཚེགས་ལ་སོགས་པ་
ཞུ་བ་དང་བཅས་པའི་སྐབས་ནས་འབྱུང་བ་རྫོགས་སོ། །གོས་ཀྱི་གཞི་རྫོགས་སོ།། །།
གསུམ་པ་དམིགས་བསལ་དང་འབྲེལ་བ་ཀོ་ལྤགས་ཀྱི་གཞི་ལ་བཞི་ལས། དང་པོ་གླེང་
གཞི་ནི་མཐའ་འཁོབ་རྡོ་ཅན་ནས་ཀཱ་ཏྱཱ་ནས་རང་གི་སློབ་མ་གྲོ་བཞིན་སྐྱེས་རྣ་བ་བྱེ་བ་
རི་ལ་རྡོ་ཅན་ཞེས་བྱ་བའི་ཡུལ་ནས་ཀོ་ལྤགས་འཆང་དུ་རུང་ངམ་མི་རུང་སངས་རྒྱས་ལ་
ཕྲིན་བསྐུར་བ་སྟོན་པ་ལ་ཞུས་པས་བཅང་བར་གནང་ངོ༌། །གཉིས་པ་དགོས་པ་ནི་བདེ་
བ་ལ་རེག་པར་གནས་པའི་ཆེད་དོ། །གསུམ་པ་ངོ་བོ་ནི། བདེ་བར་གནས་པ་རྐྱེན་
བསྟེན་པའི་གཞི་གང་ཞིག ཀོ་ལྤགས་དང་འབྲེལ་བའི་གནང་བཀག་གི་བསླབ་བྱའོ། །
བཞི་པ་གཞུང་དོན་ལ་བཞི། གནང་བཀག་གི་བྱེ་བྲག་ཤེས་པའི་ཕྱིར་ཡུལ་དབུས་དང་
མཐའ་འཁོབ་ཀྱི་ས་ཚིགས་བསྟན་པ་དང་། མཆིལ་ལྷམ་གནང་བཀག་དང༌། ཀོ་
ལྤགས་གནང་བཀག་དང་། ཞར་ལ་ཆུ་ལ་འཇུག་པའི་ལས་བསྟན་པའོ། །དང་པོ་ནི།
ཡུལ་དབུས་ཀྱི་མཚམས་སོ། །ཤར་དུ་ནི་ལི་ཁ་ར་ཤིང་འཕེལ་གྱི་མདུན་གྱི་ནགས་ལི་ཁ་
རའི་ཤིང་ཚང་ཚིང་ཅན་ཞེས་བྱའོ། །ལྷོར་ནི་འདམ་བུ་ཅན་གྱི་ལྷོ་ན་ཆུ་ཀླུང་དེ་ཞེས་བྱའོ། །
ནུབ་ཏུ་ནི་བྲམ་ཟེའི་གྲོང་ཀ་བ་དང་ཉེ་བའི་ཀ་བ་ཞེས་བྱ་བ་གཉིས་སོ། །བྱང་དུ་ནི་ཨུ་ཤི་
རའི་རི་ཞེས་བྱའོ། །ཞེས་གསུངས་ཏེ། མཐའ་འཁོབ་ཤེས་པར་བྱ་བའི་ཕྱིར་ཡུལ་
དབུས་ཀྱི་མཚམས་སོ་ཞེས་མཚམས་བསྟན་པར་བྱའོ་ཞེས་པའོ། །དེ་གང་ཞེ་ན། ཤར་
དུ་ནི་ཡུལཾ་ལམ་གྲོང་ལི་ཁ་ར་ཤིང་འཕེལ་གྱི་མདུན་གྱི་ནགས་ཀྱི་གཏོས་ཆེན་པོ་ལི་ཁ་
རོ་སྟེ་བུ་རམ་ཀ་རའི་ཤིང་ཚང་ཚིང་ཅན་ཞེསཾ་བྱ་བ་ཡོད་པ་དེ་ཡུལ་དབུས་ཡིན་ལ། དེ་
ཕན་ཆད་ཡུལ་མཐའ་འཁོབ་ཏུ་བརྩིའོ། །ལྷོར་ནི་འདམ་བུ་ཅན་ཞེས་བྱ་བའི་གྲོང་ཁྱེར་
གྱི་ལྷོ་ན་ཆུ་ཀླུང་འདམ་བུ་ཅན་ཞེས་བྱ་བ་དེ་ཡུལ་དབུས་ཡིན་ལ། དེ་ཕན་ཆད་ནི་
མཐའ་འཁོབ་ཀྱི་ཡུལ་ཞེས་བྱའོ། །ནུབ་ཏུ་ནི་བྲམ་ཟེ་སྤྱན་ཀ་བ་དང་ཉེ་བའི་ཀ་བ་

གཉིས་ཀྱི་གྲོང་ཁྱེར་བྲམ་ཟེའི་གྲོང་ཀ་བ་དང་ཉེ་བའི་ཀ་བ་ཞེས་བྱ་བ་གཉིས་ཡོད་པ་
ཡུལ་དབུས་ཀྱི་ནུབ་ཕྱོགས་ཀྱི་མཚམས་སོ། །དེ་ཕན་ཆད་ནི་ཡུལ་མཐའ་འཁོབ་ཡིན་ནོ། །
བྱང་དུ་ནི་ཨུ་ཤི་རའི་རི་སྟེ་རི་བོ་མུན་པ་ཅན་ཞེས་བྱ་བ་ཡོད་པ་དེ་ཡུལ་དབུས་ཡིན་ལ།
དེ་ཕན་ཆད་ནི་མཐའ་འཁོབ་ཅེས་བྱ་བའོ། །ཨུ་ཤི་ར་ནི་ཅུ་གྲེས་མ་ཡིན་པས་དེ་སྐྱེས་
པའི་རི་ལ་ཨུ་ཤི་རའི་རི་ཞེས་བརྗོད་པའོ། །དེ་ནི་ས་ཚིགས་ཀྱིས་ཕྱེ་བ་ཡིན་ལ། ཆོས་
ཚིགས་ཀྱིས་ཕྱེ་ན་ནི་གང་དུ་འཁོར་དགེ་སློང་ཕ་མ་དང་དགེ་སྙེན་ཕ་མ་སྟེ་འཁོར་རྣམ་
བཞི་རྒྱུ་བ་དབུས་དང་། མི་རྒྱུ་བ་མཐའ་འཁོབ་ཏུ་ཉན་ས་སོགས་ལས་བཤད་དོ། །པཎ་
ཆེན་བདེ་ལེགས་ཉི་མའི་འདུལ་འགྲེལ་དང་བྲག་དཀར་སྤྲུལ་སྐུའི་འདུལ་གཞུང་གཉིས་
ལས་ཞལ་མཐུན་པར། འོ་ན་ལི་ཁ་ར་ཤིང་འཕེལ་གྱི་ནགས་སོགས་བཞི་པོ་དེ་ཡུལ་
དབུས་དང་མཐའ་འཁོབ་གང་དུ་གཏོགས་ཤེ་ན། དེ་གཉིས་གང་དུ་ཡང་མ་གཏོགས་ཏེ།
དེ་དབུས་དང་མཐའ་འཁོབ་ཀྱི་མཚམས་ཡིན་པའི་ཕྱིར་རོ། །ཞེས་བཤད་ཀྱང་འཐད་
པར་མ་མཐོང་སྟེ། ལི་ཁ་ར་ཤིང་འཕེལ་གྱི་ནགས་སོགས་བཞི་པོ་དེ་ཡུལ་དབུས་ཡིན་
པའི་ཕྱིར་ཏེ། ལུང་ཀོ་ལྤགས་ཀྱི་གཞི་ལས། ལི་ཁ་ར་ཤིང་ཚང་ཚིང་ཞེས་བྱའི་ཚལ་ཡོད་
དེ། དེ་ནི་དབུས་སོ། །དེ་ཕན་ཆད་ནི་མཐའ་འཁོབ་བོ། །འདམ་བུ་ཅན་ཞེས་བྱ་བའི་ཆུ་
བོ་ཡོད་པ་དེ་ནི་དབུས་སོ། །དེ་ཕན་ཆད་ནི་མཐའ་འཁོབ་བོ། །ཀ་བ་དང་ཉེ་བའི་ཀ་བ་
དག་ཡོད་དེ། དེ་ནི་དབུས་སོ། །དེ་ཕན་ཆད་ནི་མཐའ་འཁོབ་བོ། །ཨུ་ཤི་རའི་རི་ཞེས་
བྱ་བ་ཡོད་དེ། དེ་ནི་དབུས་སོ། །དེ་ཕན་ཆད་ནི་མཐའ་འཁོབ་བོ། །ཞེས་གསུངས་
པའི་ཕྱིར་དང་། དེ་བཞི་པོ་དབུས་དང་མཐའ་གང་ཡང་མིན་ན། དེ་དག་ཏུ་ཀོ་ལྤགས་
ལོངས་སྤྱོད་རུང་མི་རུང་དང༌། བསྙེན་པར་རྫོགས་པ་ལ་དགེ་སློང་གི་གྲངས་དུ་ཚང་
དགོས་པ་སོགས་མི་ཤེས་པར་འགྱུར་བའི་ཕྱིར་རོ། །གཉིས་པ་ནི། མཐའ་འཁོབ་ཏུ་
མཆིལ་ལྷམ་དག་བཅང་བར་བྱའོ། །གནས་མལ་བསྐྱང་བའི་ཕྱིར་ཡང་ངོ་། །ཚིག་རིམ་
མོ། །རྡོག་པ་གཞུག་པས་བཅོས་པར་བྱའོ། །རིམ་པ་གཞན་ནི་མི་རུང་ངོ་། །ཁྱིམ་པས་
                 

ཐ་ན་གོམ་པ་བདུན་དུ་བགོས་ན་རིམ་པ་མང་ཡང་རུང་ངོ༌། །རུང་བ་ཙམ་གྱི་དོན་ཉིད་དུ་
དེ་དང་སྦྱར་བའི་དབང་དུ་ལེན་པ་ནི་མི་རུང་བ་བླངས་པ་ཉིད་མ་ཡིནནོ། །ཁྲ་བོ་བཀྲ་བ་དག་
མི་བཅང་ངོ་། །ལུག་རུ་ལྟ་བུ་དག་མི་བཅང་ངོ་། །ཨ་ཤུད་ཐ་དང་ཀ་ར་བཱི་རའི་འདབ་མ་
ལྟ་བུ་དོག་མི་བཅང་ངོ་། །གསེར་དང་དངུལ་གྱིས་སྤྲས་པ་དག་མི་བཅང་ངོ༌། །ཁྲིག་
ཁྲིག་ཟེར་བ་དག་མི་བཅང་ངོ་། །ཀྲོག་ཀྲོག་ཟེར་བ་དག་མི་བཅང་ངོ་། །ཏུག་ཏུག་ཟེར་བ་
དག་མི་བཅང་ངོ་། །ཐིག་ཐིག་ཟེར་བ་དག་མི་བཅང་ངོ་། །སྒེག་རྫས་སུ་འགྱུར་བ་
གཞན་དག་ཀྱང་ངོ་། །བོལ་ཀོ་བ་ཅན་ནི་མི་རུང་ཉིད་མ་ཡིན་ནོ། །སྣ་དང་རྟིང་པའི་
སྦུབས་ཅན་བཅང་བར་བྱའོ། །ཁ་ཆུ་ཆུས་བྱུང་ངོ་། །ལྷམ་ཡུ་ཆད་ཀྱང་ངོ་། །ཆུ་ལ་ཆབ་
རོམ་ཆགས་པའི་ཡུལ་དུ་ནི་ཞྭ་དང་ལྷམ་སྒྲོ་གུ་ཅན་ཡང་ངོ་། །བླ་མའི་དྲུང་དུ་མཆིལ་
ལྷམ་བགོ་བ་བསྟེན་པར་མི་བྱའོ། །སེང་གེ་དང་སྟག་དང་གུང་དང་གླང་པོ་ཆེ་དང་རྟ་
ཅང་ཤེས་ཀྱི་ཡན་ལག་ཅུང་ཟད་ཀྱང་ལུས་ལ་གདགས་པར་མི་བྱ་བ་ཉིད་དོ། །དེ་དག་
གིས་གླང་པོ་ཆེ་ཕལ་བ་དང་རྟ་དམུ་རྒོད་དང་། དེ་ལས་གཞན་པའི་གཅན་གཟན་དག་
ཀྱང་འཕངས་པ་ཡིན་ནོ། །མཆིལ་ལྷམ་དག་བརྡབ་པར་མི་བྱའོ། །རས་མ་གཤེར་བ་
དག་གིས་དེ་དག་གི་རྡུལ་མེད་པར་བྱ་བའི་ཕྱིར་ཕྱི་བར་བྱའོ། །དེ་བཅང་བར་བྱའོ། །
དེ་དག་རྒྱུ་བར་བྱའོ། །མི་མཛེས་པའི་དངོས་པོ་དབེན་པའི་ཕྱོགས་སུ་བྱའོ། །དེའི་ཆེད་
དུ་སྨྱུང་བུ་དང་ཀོ་བ་བཅང་བར་བྱའོ། །དྲ་གྲི་ནི་མ་ཡིན་ནོ། །ཁྱིམ་གཞན་དང་ཆབ་ཁུང་
ས་ལས་གཞན་པར་ཤིང་གི་མཆིལ་ལྷམ་བགོ་བར་མི་བྱའོ། །སྨྱུག་མའི་གླེགས་བུ་དང་
མུན་ཛ་དང་སི་རི་དང་དར་བྷ་དག་གི་ཡང་མི་བྱའོ། །ཐ་གུའི་ཡང་ངོ༌། །རླུང་ཁྲག་ཅན་
མ་ཡིན་པས་སོ། །ཞེས་གསུངས་ཏེ། འདིར་སྔར་བཅས་ནི་ལུང་གཞི་ལས། དགེ་སློང་
གིས་མཆིལ་ལྷམ་བཅང་བར་མི་བྱའོ་ཞེས་གསུངས་སོ། །དེ་ལ་རྗེས་བཅས་མཛད་པ་ནི།
ས་ཚིགས་ཀྱིས་ཕྱེ་བའི་ཡུལ་མཐའ་འཁོབ་ཏུ་རྐང་པ་བསྐྱབ་པའི་ཕྱིར་མཆིལ་ལྷམ་དག་
བཅུང་བར་བྱའོ། །རྡོ་ཅན་གྱི་ཡུལ་སོགས་ས་རྩུབ་པར་ལྷམ་རིམ་པ་གཅིག་པ་དང་དེ་

ཟད་ན་ལྷན་པ་བཏབ་སྟེ་བཅང་བར་ཀཱ་ཏྱཱ་ནས་འཕྲིན་ལྔ་ལ་བརྟེན་ནས་གནང་བའོ། །
ཡུལ་དབུས་སུ་ཡང་ཁྲི་ལ་སོགས་པའི་གནས་མལ་རྡུལ་མི་འགོ་བར་བསྐྱང་བའི་ཕྱིར་
ཡང་མཆིལ་ལྷམ་དག་བཅང་བར་གནང་ངོ༌། །མཐའ་འཁོབ་དང་ཡུལ་དབུས་དག་ཏུ་
མཆིལ་ལྷམ་དེ་ཇི་ལྟ་བུ་བཅང་ཞེ་ན། ལྷམ་མཐིལ་ཆིག་རིམ་མོ་སྟེ་ཆིག་རྐྱང་བཅང་བར་
བྱའོ། །ལྷམ་མཐིལ་རྡོལ་ན་རྡོག་པ་སྟེ་ལྷན་པ་གཞུག་པས་བཅོས་པར་བྱའོ། །རྡོལ་ན་
དེ་ལྟར་རྡོག་པ་གཞུག་པ་མ་གཏོགས་རིམ་པ་གཞན་རིམ་པ་གཉིས་སོགས་ནི་གནས་
སྐབས་ཐམས་ཅད་དུ་མི་རུང་ངོ༌། །ལྷམ་མཐིལ་རིམ་པ་མང་པོ་ཁྱིམ་པས་ཐ་ན་གོམ་པ་
བདུན་དུ་བགོས་ན་རྙིང་པར་ཆུད་པས་ལྷམ་གྱི་མཐིལ་རིམ་པ་མང་ཡང་བཅང་དུ་རུང་
ངོ༌། །དེང་སང་རང་རེའི་ལྷམ་ཕལ་ཆེ་བ་ལྷམ་མཐིལ་རིམ་པ་མང་པོ་ཅན་ཡིན་པས་
ཁྱིམ་པས་མ་བགོས་པར་གྱོན་མི་རུང་ངོ༌། །དགེ་སློང་ལ་ཁྱིམ་བདག་གིས་ལྷམ་མཐིལ་
རིམ་པ་མང་པོ་ཅན་ལ་སོགས་པ་བཅང་དུ་མི་རུང་བ་ཞིག་ཕུལ་བའི་ཚེ་དགེ་སློང་གིས་
ལྷམ་འདི་ལྷམ་མཐིལ་ཆིག་རྐྱང་ལ་སོགས་པ་རུང་བ་ཙམ་གྱི་དངོས་པོར་བྱས་ཏེ་བཅང་
སྙམ་ནས་རུང་བ་ཙམ་གྱི་དངོས་པོར་བྱ་བའི་དོན་ཉིད་དུ་རུང་བ་ཙམ་དེ་དང་བདག་
ཉིད་སྦྱར་ཞིང་ཕྲད་པར་བྱ་བའི་དབང་དུ་བྱས་ཏེ་ལྷམ་མཐིལ་རིམ་པ་མང་པོ་ཅན་ནམ་
རྒྱན་ཅན་ལྟ་བུ་རུང་བ་མ་ཡིན་པའི་དངོས་པོ་ལེན་པ་ནི་མི་རུང་བ་བླངས་པ་ཉིད་མ་
ཡིན་ནོ། །དེ་ཡང་རུང་བ་མ་ཡིན་པའི་དངོས་པོ་ལ་བདག་གིར་བྱ་བ་མི་འབྱུང་བའི་ཕྱིར་
རོ། །བྱ་ཊིཀ་ལས། རུང་བ་ཙམ་ཉིད་ཀྱི་དོན་དུ་ལེན་པ་ལ་མཆིལ་ལྷམ་མཚོན་པ་སྟེ།
གོས་ལ་སོགས་པ་ཡང་དེ་དང་འདྲའོ། །ཞེས་གསུངས་སོ། །ལྷམ་ཁྲ་བོ་བཀྲ་བ་དག་མི་
བགོ་མི་བཅང་ངོ༌། །ལྕུམ་དཀར་པོ་ནི་དེ་བས་ཀྱང་བཅང་དུ་མི་རུང་ངོ༌། །ལྕིམ་ལུག་རུ་
སྟེ་ལུག་གི་རྭ་ལྟ་བུ་གཉེར་མ་མཐོ་དམན་དུ་བྱས་པ་དག་མི་བགོ་མི་བཅང་ངོ༌། །ༀ་
ཤཱད་ཐུ་སྟེ་བྱང་ཆུབ་ཀྱི་ཤིང་དང་ཤིང་ཀ་ར་བཱི་རའི་འདབ་མ་ལྟ་བུ་རི་མོས་ལྷམ་གྱི་
བོལ་ལ་བརྒྱན་པ་དག་མི་བགོ་མི་བཅུང་ངོ༌། །ཤེར་འབྱུང་གི་འགྲེལ་པ་ལས། ཤིང་

འདི་དག་གི་ལོ་མ་ལྟ་བུར་ཤིང་ལོའི་སྲུབས་རིས་མ་བྱེད་ཅིག་པའོ། །ཞེས་སོ། །ལྷམ་
གསེར་དང་དངུལ་གྱིས་སྤྲས་ཤིང་བརྒྱན་པ་དག་མི་བགོ་མི་བཅུང་ངོ༌། །ལྡུམ་སྒྲ་ཁྲིག་
ཁྲིག་ཟེར་བ་དག་མི་བགོ་མི་བཅུང་ངོ༌། །ལྷམ་སྒྲ་ཀྲོག་ཀྲོག་ཟེར་བ་དག་མི་བགོ་མི་
བཅུང་ངོ༌། །ལྷུམ་སྒྲ་ཏུག་ཏུག་ཟེར་བ་དག་མི་བགོ་མི་བཅུང་ངོ༌། །ལྷམ་སྒྲ་ཐིག་ཐིག་
ཟེར་བ་དག་མི་བགོ་མི་བཅང་ངོ༌། །དེ་ཡང་ལྷུམ་རྐུབ་ལ་ལྕགས་གླན་པ་དང་། ལྷམ་
རྐུབ་ཤིན་ཏུ་སྲ་མོས་བྱས་པ་དང༌། ལྷམ་གྱི་ཡུ་བ་ལ་ལྕགས་ཀྱི་སྒྲོ་གུ་ཡོད་པ་སོགས་
ལྷམ་སྒྲ་དང་ལྡན་པ་ཐམས་ཅད་སྤང་དགོས་པའི་དོན་ནོ། །མཆིལ་ལྷམ་སྒེག་རྫ་ས་སུ་
འགྱུར་བ་སྔ་མ་དེ་དག་ལས་གཞན་དབྱིབས་དང་ཁ་དོག་དང་རི་མོས་མཛེས་ཆོས་བྱས་
པ་དག་ཀྱང་མི་བཅང་ངོ༌། །རྐང་མཐིལ་ནས་ལོང་མོའི་བར་ཁྱབ་པའི་ལྷམ་བོལ་ཀོ་བ་
ཅན་ནི་མི་རུང་བ་ཉིད་མ་ཡིན་ནོ། །རྐང་པའི་སོར་མོའི་ཕྱོགས་ལ་གྱོན་རྒྱུའི་ལྷམ་སྣ་
ལ་སྦུབས་ཡོད་པ་ཅན་དང་། རྐང་པའི་རྟིང་པའི་ཕྱོགས་ལ་གྱོན་རྒྱུའི་ལྷམ་རྟིང་པའི་
སྦུབས་ཅན་བཅུང་བར་བྱའོ། །ཀླུའི་ཁ་ཆུ་དུག་ཅན་གྱི་ཆུས་རྩྭ་རྣམས་དུག་ཅན་དུ་གྱུར་
པ་ན་རྩྭས་གནོད་པ་འབྱུང་བ་བསལ་བའི་ཕྱིར་བྱུང་བའི་ལྷམ་རྐང་པ་ཐམས་ཅད་ཕལ་
ཆེར་གཡོགས་པ་ལ་བོལ་གྱི་སྣར་མཐོངས་བྱུང་བའི་སྦུབ་མཐོངས་ཅན་བཅང་ངོ་། །དེ་
ཡང་ལུང་ལས། གང་གི་ཚེ་(ཀླུའི》རྒྱལ་པོ་སོག་མ་མེད་ཀྱིས་སེར་བའི་ཆར་ཕབ་པ་དེའི་
ཚེ་རྩྭ་དག་ཀྱང་དུག་ཅན་དུ་གྱུར་ནས་དེར་དགེ་སློང་དག་འཆག་པའི་རྐང་པ་དག་ལ་རྨ་
དག་བྱུང་ཞིང་རྨ་དག་བྱེར་བར་འགྱུར་ནས། བཅོམ་ལྡན་འདས་ཀྱིས་བཀའ་བསྩལ་པ།
ཁ་ཆུ་ཆུས་བྱུང་བ་བཅང་བར་བྱའོ། །ཞེས་གསུངས་སོ། །རྗེ་ངར་གྱི་ཕྱེད་ཁྱབ་པའི་ལྷམ་
ཡུ་ཆད་ཀྱང་བཅང་བར་གནང་ངོ༌། །ཆུ་ལ་ཆབ་རོམ་ཆགས་པའི་ཡུལ་དུ་ནི་ལྷགས་པ་
ལོས་བསྐྱབ་པའི་ཕྱིར་ཞྭ་དང་རྐང་པའི་མཐིལ་ནས་པུས་མོའི་བར་ཁྱབ་པའི་ལྷམ་ཡུ་
རིང་སྒྲོ་གུ་ཅན་ཡང་བཅང་བར་གནང་ངོ༌། །ཊཱི་ཀ་ལས། དེ་གཉིས་ནི་ལྷགས་པ་བསྐྱབ་
པའི་ཕྱིར་བཅང་བར་གསུངས་པ་ཡིན་པས་ལྷགས་པ་དང་བྲལ་ན་དབྱར་གྱི་གོས་རས་

ཆེན་བཞིན་དུ་གཞག་པར་རིག་པར་བྱའོ། །ནད་གསོ་བའི་དོན་དུ་ནི་དུས་ཐམས་ཅད་
དུ་ཡང་བཅང་དུ་རུང་སྟེ། བཅས་པའི་ཁ་ན་མ་ཐོ་བ་དང་བཅས་པ་ཉིད་ཡིན་པའི་ཕྱིར་རོ། །
ཞེས་སོ། །སྟོན་པ་དང་མཁན་སློབ་ལ་སོགས་པ་རང་ལས་གོང་མའམ་བླ་མའི་དྲུང་དུ་
མཆིལ་ལྷམ་བགོ་བ་བསྟེན་པར་མི་བྱའོ། །སེང་གེ་དང་། སྟག་དང་། གུང་དང༌།
གླང་པོ་ཆེ་ཅང་ཤེས་པ་དང་རྟ་ཅང་ཤེས་པ་རྣམས་ཀྱི་པགས་པ་དང་རྒྱུས་པ་དང་རུས་
པ་ལ་སོགས་པ་ལུས་ཀྱི་ཡན་ལག་གམ་ཆ་ཤས་ཅུང་ཟད་ཀྱང་དགེ་སློང་གི་ལུས་ལ་
བགོ་བའམ་ལྷམ་བྱེད་པའམ་རྒྱན་བྱེད་པ་སོགས་ཀྱིས་གདུགས་པར་མི་བྱ་བ་ཉིད་དོ། །
སེང་གེ་ལ་སོགས་པ་ལྔ་པོ་དེ་དག་གིས་གང་མཚོན་པ་ཡིན་ཞེ་ན། གླང་པོ་ཆེ་ཅང་ཤེས་
ཀྱིས་ནི་གླང་པོ་ཆེ་ཕལ་བ་དང་རྟ་ཅང་ཤེས་ཀྱིས་ནི་རྟ་དམུ་རྒོད་དང་སེང་སྟག་གོང་
གསུམ་གྱིས་ནི་དེ་ལས་གཞན་པའི་གཅན་གཟན་གཟིག་དང་སྤྱང་ཀི་དང་ཝ་ལ་སོགས་
པ་དག་ཀྱང་འཕངས་པ་ཡིན་པས་གླང་ཆེན་ཕལ་བ་ལ་སོགས་པ་དེ་དག་གི་པགས་པ་
ལ་སོགས་པ་ཅུང་ཟད་ཀྱང་ལུས་ལ་གདགས་པར་མི་བྱ་བ་ཡིན་ནོ། །དེའང་སེན་མོ་
དང་མཆེ་བའི་སྟོབས་ཅན་ཐམས་ཅད་ཀྱི་པགས་པ་སོགས་ལོངས་སྤྱད་མི་རུང་བར་
ལུང་ལས་གསུངས་སོ། །རྡུལ་སོགས་སྤྲུག་པའི་ཕྱིར་མཆིལ་ལྷམ་དག་བརྡབ་པར་མི་
བྱའོ། །དེའང་སྔོན་དགེ་སློང་རྣམས་ཀྱི་ལྷམ་ལ་རྡུལ་ཆགས་པ་ན་བརྡབས་པ་དང་རལ་
ཅིང་གཟུངས་ཀྱི་སྲད་བུ་དག་ཀྱང་ཆད་པ་ལས་བརྡབ་པར་མི་བྱའོ་ཞེས་བཅས་པར་
ལུང་ཕྲན་ཚེགས་ལས་གསུངས་སོ། །རས་མ་ཆུས་གཤེར་བ་དག་གིས་མཆིལ་ལྷམ་དེ་
དག་གི་རྡུལ་མེད་པར་བྱ་བའི་ཕྱིར་ཕྱི་བར་བྱའོ། །དེའང་དགེ་སློང་དག་གིས་ལྷམ་
ཆུས་བཀྲུས་པ་དང་མ་རུང་བར་གྱུར་ནས་ཆུས་བཀྲུ་བར་མི་བྱའི་རས་མ་ཆུས་སྦངས་ལ་
ཕྱི་བར་བྱའོ་ཞེས་བཅས་པར་ཕྲན་ཚེགས་ལས་གསུངས་སོ། །ཕྱི་བའི་རས་མ་དེ་བཅུང་
བར་བྱའོ། །ལྡུམ་རལ་ན་དགེ་སློང་གིས་དེ་དག་རྒྱུ་བར་རམ་བཙེམ་པར་བྱའོ། །
མཆིལ་ལྷམ་རྒྱུ་བ་དང་ལྷུང་བཟེད་གླན་པ་ལ་སོགས་པ་མི་མཛེས་པའི་དངོས་པོ་

ཐམས་ཅད་དབེན་པའི་ཕྱོགས་སུ་བྱའོ། །མཆིལ་ལྷམ་རྒྱུ་བ་དེའི་ཆེད་དུ་སྨྱུང་བུ་སྟེ་
འབུག་དང་རྒྱུན་ཐག་བྱེད་པའི་ཀོ་བ་བཅུང་བར་བྱའོ། །ཀོ་བ་དྲུ་བའི་ཚིགས་ཆེན་པོ་ནི་
འཆང་རུང་བ་མ་ཡིན་ནོ། །གྲིའུ་ནི་བཅང་བར་བྱའོ་ཞེས་ལུང་ལས་སོ། །ཁྱིམ་གཞན་
དང་ཆབ་ཁུང་ས་ལས་གཞན་འཁོར་གྱི་ཁྱམས་ལ་སོགས་པར་ཤིང་གི་མཆིལ་ལྷམ་
བགོ་བར་མི་བྱའོ། །འདམ་དང་བཅས་པའི་ཁྱིམ་གཞན་དང་ཆབ་ཁུང་སར་བགོ་བར་
རྗེས་སུ་གནང་བ་སྟེ། ལུང་གཞི་ལས། ཁྱིམ་དུ་དགེ་སློང་རྣམས་དབྱར་གནས་པར་དམ་
བཅས་པ་ལས། དེ་དག་གིས་མཆིལ་ལྷམ་འདམ་གྱིས་རླན་པར་གྱུར་པའི་སྐབས་དེ་
བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་བ་དང་། བཅོམ་ལྡན་འདས་ཀྱིས་
དགེ་སློང་རྣམས་ལ་བཀའ་བསྩལ་པ། དགེ་སློང་གིས་ཁྱིམ་གྱི་ནང་དུ་ཤིང་གི་མཆིལ་
ལྷམ་བཅང་བར་བྱའོ། །དགེ་སློང་གི་དགེ་འདུན་རྣམས་ལ་བྲམ་ཟེ་དང་ཁྱིམ་བདག་
དད་པ་ཅན་དག་གིས་ཤིང་གི་མཆིལ་ལྷམ་དག་ཕུལ་བ་དང༌། ཞེས་པ་ནས། བཅོམ་
ལྡན་འདས་ཀྱིས་བཀའ་བསྩལ་པ། བླང་བར་བྱ་སྟེ། བླངས་ནས་དགེ་འདུན་གྱི་སྣམ་
ཕྱིས་སའམ(ཟག་པ་འདོར་སའི་གནས་ཀྱི་མིང་གི་རྣམ་གྲངས་}ཆབ་ཁུང་སར་གཞག་པར་བྱའོ། །ཞེས་
གསུངས་པས་སོ། །སྨྱུག་མའི་ལོ་མའི་གླེགས་བུ་དང་། རྩྭ་མུན་ཛ་དང་། རྩྭ་སི་རི་དང༌།
རྩྭ་དེར་བྷ་སྟེ་ཀུ་ཤ་དག་གི་མཆིལ་ལྷམ་ཡང་བཅང་བར་མི་བྱའོ། །དར་བྷ་ཞེས་པ་ལ་
ཤེར་འབྱུང་གི་འགྲེལ་བའི་རྩ་བར། འཇག་མའི་ཞེས་འབྱུང་ངོ༌། །རྩྭ་ལས་སྐུད་པར་
བཀལ་བའི་ཐ་གུའི་མཆིལ་ལྷམ་ཡང་བཅང་བར་མི་གནང་ངོ༌། །རྐང་པའི་ནང་དུ་ཆུ་
སེར་ཞུགས་པའི་རླུང་ཁྲག་ཅན་གྱིས་ཀོ་བའི་མཆིལ་ལྷམ་གྱོན་ན་རློན་པར་གྱུར་པས་དེ་
ལ་ཐ་གུའི་ལྷམ་གནང་ཡང་རླུང་ཁྲག་ཅན་མ་ཡིན་པས་སོ་ཞེས་རླུང་ཁྲག་ཅན་མ་ཡིན་
པས་ཐ་གུའི་མཆིལ་ལྷམ་བཅང་བར་མི་བྱའོ་ཞེས་པའོ། །གསུམ་པ་ནི། ཁྱིམ་གཞན་དུ་
གཞན་མེད་ན་ཀོ་ལྤགས་ལ་འདུག་པར་བྱའོ། །དེར་ཡང་རྐྱེན་དེ་ལྟ་བུ་དག་མེད་ན་ཉལ་
བར་མི་བྱ་བ་ཉིད་དོ། །མིག་ལ་ཕན་པར་བྱ་བའི་ཕྱིར་དོམ་ལྤགས་བཅང་བར་བྱའོ། །

རྐང་པའི་གནས་སུ་གདིང་བར་བྱའོ། །སངས་རྒྱས་ཀྱི་ནི་དྲི་གཙང་ཁང་གི་སྒོར་རོ། །
མཆིལ་ལྷམ་དག་ཏུ་བགོ་བར་བྱའོ། །རླུང་ནད་ཅན་གྱིས་ནི་འདུག་པ་དང་ཉལ་བ་ཡང་
ངོ༌། །གཞང་འབྲུམ་ཅན་ཐམས་ཅད་ཀྱིས་དེ་བཞིན་ནོ། །དེ་ལ་དེ་ལྟར་སྦྱར་བར་བྱའོ། །
སྤུ་ལ་རེག་པས་ཕན་པར་བྱེད་པ་ཉིད་དུ་རིག་གོ །མཆིལ་ལྷམ་དག་རིམ་པ་མང་པོ་ཉིད་
ཀྱིས་ཀྱང་ངོ་། །དུ་མའི་སྟེང་དུ་གཅིག་བཞག་པས་ཀྱང་ངོ་། །ཨམྨ་པ་རིན་ཏ་དག་ཏུ་ནི་
ཀོ་ལྤགས་མི་བཅང་བར་མི་བྱའོ། །སེང་གེ་ལ་སོགས་པའི་མི་བཅང་ངོ༌། །གང་གི་ཀོ་
ལྤགས་མི་རུང་བ་ཉིད་ཡིན་པ་དེའི་རྒྱུས་པ་དང་རུས་པ་དང་སོ་དང་ཤ་ལ་སོགས་པ་ཡང་
ངོ༌། །ཞེས་གསུངས་ཏེ། ལུང་གཞི་ལས། གཙུག་ལག་ཁང་དུ་ནི་ཀོ་ལྤགས་ཀྱི་སྟན་ལ་
འདུག་པར་མི་བྱ། ཉལ་བར་མི་བྱ་སྟེ། འདུག་གམ་ཉལ་ན་འགལ་ཚབས་ཅན་དུ་
འགྱུར་རོ་ཞེས་གསུངས་པ་དང༌། སྐབས་འདིའི་ཊི་ཀ་ལས། ཀོ་ལྤགས་ཀྱི་ཐགས་མ་
ཡང་ཀོ་ལྤགས་མ་ཡིན་པ་མ་ཡིན་ཏེ། ཀོ་ལྤགས་ཁོ་ན་ཡིན་པས་དེའི་ཕྱིར་ཀོ་ལྤགས་
ཀྱིས་བརྒྱུས་པའི་ཁྲི་དང་ཁྲིའུ་ལ་སོགས་པ་ལ་ཡང་འདུག་པར་མི་བྱའོ་ཞེས་ཀོ་ལྤགས་
བཀག་པ་སྤྱིར་བཏང་བ་ནི་མདོ་རྩ་བར་ཤུགས་ཀྱིས་བསྟན་ནས་དམིགས་བསལ་ནི་
ཡུལ་དབུས་སུ་ཁྱིམ་གཞན་དུ་ཀོ་ལྤགས་ལས་སྟན་གཞན་མེད་ན་ཀོ་ལྤགས་ལ་འདུག་
པར་བྱའོ། །ཁྱིམ་གཞན་དེརཾ་ཡང་མལ་ཆ་གཞན་མི་འབྱོར་བའི་རྐྱེན་དེ་ལྟ་བུ་དགུ་
མེད་ནཱི་ཀོ་ལྤགས་ཀྱི་སྟེང་དུ་ཉལ་བར་མི་བྱ་བ་ཉིད་དོ། །མིག་ལ་ཕན་པར་བྱ་བའི་
ཕྱིར་དོམ་ལྤགས་བཅུང་བར་བྱའོ། །དོམ་ལྤགས་དེ་རྐང་པ་གཞག་པའི་གནས་སྟོན་དུ་
གདིང་བ་དང་ལྷམ་གྱི་ནང་སོགས་སུ་གདུང་བར་བྱའོ། །དེ་ཡང་མིག་གི་རྩ་རྐང་མཐིལ་
ན་ཡོད་པས་དེ་ལྟར་བཏིང་བ་ན་མིག་ལ་ཕན་པར་ལུང་ལས་གསུངས་སོ། །སངས་
རྒྱས་ལ་ཕུལ་བ་ཉིད་ཀྱི་དོམ་ལྤགས་ནི་དྲི་གཙང་ཁང་གི་སྒོར་རོ་སྟེ་སྒོར་གདིང་བར་
བྱའོ་ཞེས་པའོ། །འགྲེལ་ཆུང་ལས། ཡན་མན་དུ་དོང་བའི་མིག་ལ་ཕན་པའི་ཕྱིར་རྐང་
པ་ཕྱིས་ཏེ་འགྲོ། ཞེས་སོ། །དོམ་ལྤགས་དེ་མིག་ལ་ཕན་པའི་ཕྱིར་མཆིལ་ལྷམ་དག་ཏུ་

བགོ་བར་བྱའོ། །རླུང་ནད་ཅན་གྱིས་ནི་དོམ་ལྤགས་ཀྱི་སྟེང་དུ་འདུག་པ་དང་ཉལ་བ་
ཡང་བྱར་རུང་ངོ༌། །གཞུང་འབྲུམ་ཅན་ཐམས་ཅད་ཀྱིས་ཀྱང་སྔར་བསྟན་པ་དེ་བཞིན་
དུ་རྐང་པའི་གནས་སུ་གདིང་བ་དང་མཆིལ་ལྷམ་དུ་བགོ་བ་དང་འདུག་པ་དང་ཉལ་
བར་ཡང་བྱ་བ་ཡིན་ནོ། །དོམ་ལྤགས་དེ་ལ་རྣམ་པ་དེ་ལྟར་ནན་ཏན་དུ་སྦྱར་བར་བྱའོ། །
དོམ་ལྤགས་ཀྱི་སྤུ་ལ་རེག་པས་མིག་དང་རླུང་ནད་དང་གཞང་འབྲུམ་རྣམས་ལཾ་ཕན་
པར་བྱེད་པ་ཉིད་དུ་རིག་གོ །དེས་ན་ལུང་ལས། དགེ་སློང་དག་དོམ་ལྤགས་ཀྱི་སྤུ་དག་
འོག་ཏུ་སྟོན་པར་བྱེད་པ་དང་། བཅོམ་ལྡན་འདས་ཀྱིས་བཀའ་བསྩལ་པ། སྤུ་དག་གྱེན་
དུ་བསྟན་པར་བྱའོ། །ཞེས་གསུངས་སོ། །དོམ་ལྤགས་ཀྱི་མཆིལ་ལྷམ་དག་རིམ་པ་
མང་པོ་ཉིད་ཀྱིས་ཀྱང་ངོ་སྟེ་ཕན་པར་བྱེད་པ་ཉིད་དུ་རིག་གོ་ཞེས་སྔ་མར་སྦྱར་ཏེ་དེ་
དག་གིས་མཆོག་ཏུ་ཕན་པར་བྱེད་པ་ཉིད་དུ་རིག་གོ་ཞེས་པའོ། །མཆིལ་ལྷམ་དག་དོམ་
ལྤགས་ཀྱི་རིམ་པ་མང་པོ་མི་འབྱོར་ན་ཀོ་ལྤགས་གཞན་རིམ་པ་དུ་མའི་སྟེང་དུ་དོམ་
ལྤགས་གཅིག་བཞུག་པས་ཀྱང་ངོ་སྟེ་ཕན་པར་བྱེད་པ་ཉིད་དུ་རིག་གོ་ཞེས་པའོ། །
ལུང་གཞི་ལས། དགེ་སློང་གིས་ཀོ་ལྤགས་བཅང་བར་མི་བྱའོ། །བཅང་ན་འགལ་
ཚབས་ཅན་དུ་འགྱུར་རོ་ཞེས་སྔར་བཀག་ནས་རྗེས་སུ་ཨསྨ་པ་རན་ཏ་རྡོ་ཅན་དག་ཏུ་
ནི་ཀོ་ལྤགས་མི་བཅང་བར་མི་བྱ་སྟེ་བཅང་ཀྱང་རྗེས་སུ་གནང་བའོ། །རྡོ་ཅན་གྱིས་
མཚོན་ནས་ཡུལ་མཐའ་འཁོབ་ཐམས་ཅད་དུ་ཀོ་ལྤགས་གནང་བ་སྟེ། འོད་ལྡན་ལས།
ཡུལ་མཐའ་འཁོབ་དག་ཏུ་ནི་མལ་དང་སྟན་གཉིས་ཀ་ལ་ཡང་ཀོ་ལྤགས་གནང་ངོ་། །
ཞེས་གསུངས་པས་སོ། །དེས་ན་ཡུལ་མཐའ་འཁོབ་དག་ཏུ་ནི་སྟན་གཞན་མེད་པ་དང་
མལ་ཆ་གཞན་མི་འབྱོར་བའི་རྐྱེན་ལ་མི་ལྟོས་པར་མལ་དང་སྟན་གཉིས་ཀ་ཀོ་ལྤགས་
གནང་བའོ། །ཨསྨ་པ་རན་ཏ་ལ་སོགས་པ་ཡུལ་གང་དུ་ཡང་སེང་གེ་དང་སྟག་དང་གུང་
དང་གླང་པོ་ཆེ་ཅང་ཤེས་པ་དང་རྟ་ཅང་ཤེས་པ་དང་གླང་པོ་ཆེ་ཕལ་བ་ལ་སོགས་པའི་
ཀོ་ལྤགས་མི་བཅུང་ངོ༌། །སེང་གེ་ལ་སོགས་པ་གང་གི་ཀོ་ལྤགས་མི་རུང་བ་ཉིད་ཡིན་

པ་དེའི་རྒྱུས་པ་དང་རུས་པ་དང་སོ་དང་ཤུ་དང་འོ་མ་ལ་སོགས་པ་ཡང་མི་རུང་ངོ༌། །
བཞི་པ་ནི། རྒྱལ་བ་བསྐ་བ་ཅན་བཅང་བར་བྱའོ། །ཡང་ན་རྒྱལ་སྐྱའོ། །ཁྲ་བོ་བཀྲ་བ་
མི་བཅང་ངོ༌། །རྐྱལ་མི་ཤེས་པས་སྟ་གོན་མ་བྱས་པར་ཆུའི་གཏིང་དུ་འཇུག་པར་མི་བྱའོ། །
དབེན་པའི་ཕྱོགས་སུ་རྐྱལ་བསླབ་པར་བྱའོ། །དེ་མ་ཡིན་པའི་གཏིང་དུ་ཁྱུ་མཆོག་མ་
གཏོགས་པའི་བ་ལང་ལ་བརྟེན་པར་མི་བྱའོ། །གླང་པོ་ཆེ་དང་རྟ་དང་མ་ཧེ་དང་གཡག་
དག་ལ་བརྟེན་པར་བྱའོ། །ཞེས་གསུངས་ཏེ། ཆུ་ལ་རྐྱལ་བྱེད་པས་རྒྱལ་བ་ལ་ཆུ་མི་
ཆགས་པའི་ཕྱིར་ཁུ་བ་བསྐ་བའམ་ནུར་མོས་ཞེན་པར་བྱས་པ་ཅན་བཅང་བར་བྱའོ། །
འདི་ལ་འགྲེལ་ཆུང་གི་རྩ་བར། ངུར་སྨྲིག་གམ་སྔོན་པོར་ཡང་ངོ༌། །ཞེས་གསུངས་ལ།
དེ་ལ་བུ་ཊིཀ་ཏུ། བསྐ་བ་དང་ངུར་སྨིག་སྐད་དོད་གཅིག་པས་ཁ་ཅིག་གིས་ངུར་སྨྲིག་
གམ་སྔོན་པོ་ཞེས་བསྒྱུར་ཏོ། །ཞེས་གསུངས་སོ། །ཡང་ན་རྒྱལ་བ་ཚོན་ཁུ་སྐྱ་བོས་
བསྐུས་པའི་སྐྱ་བོ་བཅང་བར་བྱའོ། །རྒྱལ་བ་ཁྲ་བོ་བཀྲ་བ་དག་མི་བཅང་ངོ༌། །རྒྱལ་
མི་ཤེས་པས་ཆུས་མི་འཁྱེར་བའི་ཐབས་སྟ་གོན་མ་བྱས་རྐྱལ་མ་བསླབས་པར་ཆུའི་
གཏིང་དུ་འཇུག་པར་མི་བྱའོ། །མི་མཛེས་པོ་སྤང་བའི་ཕྱིར་དབེན་པའི་ཕྱོགས་སུ་རྐྱལ་
བསླབ་པར་བྱའོ། །བ་ལང་གིས་རྒལ་ནུས་པ་དེ་མ་ཡིན་པའི་ཆུའི་གཏིང་དུ་བ་ལོང་གི་
མཆོག་སྟོབས་ཁྱད་པར་ཅན་ཡོད་པའི་ཁྱུ་མཆོག་མ་གཏོགས་པའི་བ་ལང་ལ་བརྟེན་
པར་མི་བྱའོ། །ཁྱུ་མཆོག་གི་མཇུག་མ་ལ་བཟུང་སྟེ་ཆུ་ཀླུང་བརྒལ་བར་བྱའོ་ཞེས་ལུང་
ལས་སོ། །ཁྱུ་མཆོག་ཅེས་པ་ནི་བ་ལང་གི་ཕྲུ་གུ་སེང་གེའི་འོ་མས་གསོས་པ་ལ་ཁྱུ་
མཆོག་ཅེས་ལུང་རྣམ་འབྱེད་ཀྱི་ཕྲ་མ་བྱེད་པའི་ལྟུང་བྱེད་ཀྱི་གླེང་གཞིའི་སྐབས་སུ་
གསུངས་སོ། །བ་ལང་ཞེས་པ་ལ་ཊི་ཀ་ལས། བ་ཡང་རུང་གླང་ཡང་རུང་ངོ༌། །དེ་ལ་
གལ་ཏེ་བ་གླང་མོ་ལ་བརྟེན་ན་ནི་བཅས་པ་འདི་ལས་འགལ་བའི་ཉེས་བྱས་གཅིག་དང་
མོ་ལ་རེག་པའི་ཉེས་བྱས་གཞན་གཅིག་དང་གཉིས་སུ་འགྱུར་རོ། །ཞེས་སོ། །ཆུ་ཀླུང་
བརྒལ་བའི་ཕྱིར་གླང་པོ་ཆེ་དང་། རྟ་དང༌། མ་ཧེ་དང་། གཡག་དག་ལ་བརྟེན་པར་

བྱའོ། །ཀོ་ལྤགས་ཀྱི་གཞི་རྫོགས་སོ།། །།
གཉིས་པ་བདེ་བར་གནས་པའི་རྐྱེན་སྨན་བསྟེན་པ་ལ་བཞི་ལས། དང་པོ་གླེང་གཞི་ནི།
སྟོན་པ་རྒྱལ་བྱེད་ཚལ་ན་བཞུགས་པའི་ཚེ་དགེ་སློང་རྣམས་སྟོན་ཁའི་ནད་ཀྱིས་ཐེབས་
པས་སྐྱ་བོ་བསེང་བསེང་པོར་གྱུར་པ་སྟོན་པས་མཁྱེན་བཞིན་དུ་ཀུན་དགའ་བོ་ལ་རྒྱུ་
དྲིས་པས་དེ་ལྟར་ཞུས་པ་ན་དགེ་སློང་རྣམས་ཀྱིས་སྨན་བསྟེན་པར་གནང་ཞིང༌། སྨན་
རྣམས་དུས་མ་ཡིན་པར་མ་ཟོས་པས་ལུས་རིད་པ་ན་སྨན་བཞིར་ཕྱེས་ནས་རྗེས་སུ་
གནང་བའོ། །གཉིས་པ་དགོས་པ་ནི་རབ་ཏུ་བྱུང་བ་རྣམས་ཚེ་རིང་ཞིང་བདེ་བ་ལ་རེག་
པར་གནས་པ་དང༌། སྦྱིན་བདག་གིས་བསོད་ནམས་འཐོབ་པའོ། །གསུམ་པ་ངོ་བོ་ནི།
འདོད་ཁམས་པའི་འཚོ་བའི་རྟེན་བྱེད་པའི་དྲི་རོ་རེག་གསུམ་ཅི་རིགས་ཀྱིས་བསྡུས་
པའི་ཁམ་ཟས་སོ། །བཞི་པ་གཞུང་དོན་ལ་གཉིས། གཞིའི་སྐབས་ནས་འབྱུང་བ་དང་།
ཕྲན་ཚེགས་ལ་སོགས་པའི་སྐབས་ནས་འབྱུང་བའོ། །དང་པོ་ལ་གཉིས། མདོར་བསྟན་
པ་དང་། རྒྱས་པར་བཤད་པའོ། །དང་པོ་ནི། སྨན་བསྟེན་པར་བྱའོ། །ཞེས་གསུངས་ཏེ།
དྲི་རོ་རེག་གསུམ་ཅི་རིགས་པས་བསྡུས་པའི་སྨན་བཟའ་བཏུང་གི་སྒོ་ནས་བསྟེན་པར་
བྱའོ། །གཉིས་པ་ལ་ལྔ། སྨན་བཞི་བསྟེན་པའི་ཚུལ་དངོས་དང༌། དེ་ཉིད་མཚོན་བྱེད་
དུ་བསྟན་པ་དང༌། མཚོན་བྱའི་དོན་བསྟན་པ་དང༌། རུང་ཁང་བློ་མཐུན་བྱ་བ་དང༌།
ཕོངས་པའི་དུས་ཀྱི་དམིགས་བསལ་ལོ། །དང་པོ་ལ་བཞི། སྨན་བཞི་སོ་སོའི་རང་
བཞིན་དང༌། དུས་རུང་གི་སྨན་དུས་དང་དུས་མ་ཡིན་པར་བསྟེན་ཚུལ་དང་། སྨན་
འདྲེས་པ་ལ་ཆོ་ག་གང་གིས་འཇུག་པ་དང༌། བྱིན་གྱིས་བརླབ་པ་དགོས་པ་བསླབ་བྱ་
དང་བཅས་པའོ། །དང་པོ་ལ་གསུམ། དབྱེ་བ་དང་། དངོས་པོ་དང་གང་ཟག་གི་རྐྱེན་
གྱིས་གནང་བའི་མཚམས་དང་། སྨན་གསུམ་གྱི་མཚན་ཉིད་རྒྱས་པར་བཤད་པའོ། །
དང་པོ་ནི། དེ་ནི་རྣམ་པ་བཞིའོ། །དུས་སུ་རུང་བ་དང་། ཐུན་ཚོད་དུ་རུང་བ་དང་། ཞག་
བདུན་པ་དང་། འཚོ་བའི་བར་དུ་བཅང་བར་བྱ་བ་ཉིད་དོ། །ཞེས་གསུངས་ཏེ། སྨན་དུ་

ཡོད་ཅེ་ན། སྨན་དེ་ནི་རྣམ་པ་བཞིའོ། །བཀྲེས་པའི་ནད་སེལ་བ་ལ་གཙོ་བོར་ཞུགས་
པ་གང་ཞིག་སྐྱ་རེངས་ཤར་ནས་གུང་ཚིགས་ཀྱི་དུས་ཚུན་ཆད་དུ་རྐྱེན་མེད་ཀྱང་བཟར་
རུང་བའི་སྨན་འབྲས་ཆན་ལ་སོགས་པ་དུས་སུ་རུང་བ་དང༌། དེ་ལ་སྨན་ཕྱི་མ་འབྲུ་
མར་དང་བུ་རམ་སོགས་དུས་སུ་རུང་བ་ཡང་ཡིན་ཏེ། ཊཱི་ཀ་ལས། བཟའ་བར་བྱ་བ་
ཐམས་ཅད་དུས་སུ་བཟར་རུང་བ་ཉིད་ཡིན་པས་ལོགས་ཤིག་ཏུ་མི་བརྗོད་དེ། བྱེ་བྲག་
མེད་པའི་ཕྱིར་རོ། །ཞེས་གསུངས་པས་སོ། །སྐོམ་པའི་ནད་སེལ་བ་ལ་གཙོ་བོར་
ཞུགས་པ་གང་ཞིག་སྔ་དྲོ་ནས་མཚན་མོའི་ཐུན་ཚོད་དང་པོ་ཚུན་ཆད་བྱིན་གྱིས་བརླབས་
ནས་ལོངས་སྤྱད་དུ་རུང་བའི་སྨན་བུར་ཁུ་ལ་སོགས་པ་ཐུན་ཚོད་དུ་རུང་བ་དང༌། རླུང་
དང་བཀྲེས་པའི་ནད་སེལ་བ་ལ་གཙོ་བོར་ཞུགས་པ་གང་ཞིག་ཞག་བདུན་གྱི་མཐའ་
ཚུན་ཆད་དུ་བྱིན་གྱིས་བརླབས་ཏེ་ལོངས་སྤྱད་དུ་རུང་བའི་སྨན་བུ་རམ་ལ་སོགས་པ་
ཞག་བདུན་པ་དང་། དེ་ཡང་ཞག་བདུན་ཞེས་པ་ཞག་བདུན་པའི་སྨན་གྱི་རིང་མཐའ་
གཟུང་བ་ཡིན་གྱིས། ཞག་ལྔའམ་དྲུག་པར་བྱིན་གྱིས་བརླབ་ཏུ་མི་རུང་བ་ནི་མ་ཡིན་ཏེ།
ཊཱི་ཀར། བུ་རིམ་དེ་ཞག་བདུན་པ་ལ་སོགས་པར་བྱིན་གྱིས་བརླབས་ཏེ་ཞེས་གསུངས་
པའི་ཕྱིར། འདུས་པའི་ནད་སེལ་བ་ལ་གཙོ་བོར་ཞུགས་པ་གང་ཞིག་ཇི་སྲིད་འཚོའི་
དུས་ཀྱི་མཐའ་ཚུན་ཆད་དུ་བྱིན་གྱིས་བརླབས་ཏེ་ལོངས་སྤྱད་དུ་རུང་བའི་སྨན་ཨ་རུ་ར་
ལ་སོགས་པ་འཚོ་བའི་བར་དུ་བཅང་བར་བྱ་བ་ཉིད་དོ། །ཇི་སྲིད་འཚོ་བའི་བར་བཅང་
ཞེས་པའང་ཚེ་ཇི་སྲིད་འཚོའི་བར་བྱིན་གྱིས་བརླབས་ནས་བཅང་བ་དང་། ནད་ཇི་སྲིད་
འཚོའི་བར་བྱིན་གྱིས་བརླབས་ནས་བཅང་བ་གཉིས་ཡོད་ཆོག་སྟེ། ཀུན་བཏུས་ལས།
དེ་ཕྱིན་ཆད་བདག་ཉིད་ཇི་སྲིད་འཚོའི་བར་དུའམ་སྨན་དེ་དག་ཇི་སྲིད་མ་ཟད་ཀྱི་བར་
དུ་བྱིན་ལེན་མ་ཞིག་པར་བྱས་ཏེ། རང་གིས་བསྟེན་ཅིང་བཟའ་བར་བྱའོ། །ཞེས་པས་
ཚེ་ཇི་སྲིད་འཚོ་བཅང་བསྟན་པ་དང༌། ཞུ་བ་གཉིས་སུ། ཇི་སྲིད་འཚོའི་བར་དུ་བཅང་བ་
ནི། ཇི་སྲིད་འཚོའི་བར་དུ་ཡོངས་སུ་ལོངས་སྤྱད་པར་བྱའོ། །གལ་ཏེ་ཡོངས་སུ་སྤྱད་ན་

ཅིར་འགྱུར་ལ། གསོག་འཇོག་བྱས་པ་ཡོངས་སུ་སྤྱད་པས་ལྟུང་བྱེད་དུ་འགྱུར་རོ། །
ཞེས་པས་ནད་སོས་ནས་བཞག་ན་གསོག་འཇོག་ཏུ་འགྱུར་བའི་ནད་ཇི་སྲིད་འཚོ་བཅང་
གི་སྨན་བསྟན་ཏོ། །ཐུན་ཚོད་ཀྱི་སྨན་སོགས་སུ་བྱིན་གྱིས་མ་བརླབས་པ་དེ་དང་དེ་དག་
ཀྱང་ཐུན་ཚོད་ཀྱི་སྨན་སོགས་སྨན་དེ་དང་དེའི་རིགས་ཡིན་ནོ། །གཉིས་པ་ནི། དང་པོ་
མ་ཡིན་པ་ཉིད་དག་ནི་ནད་པའི་ཕྱིར་རོ། །ཙོ་ཚྭ་དང་ཆུ་ཤིང་གི་འབྲས་བུ་དང་རྒྱ་ཤུག་
དང་ཨ་ཤོད་ཐ་དང་ཨུ་དུམ་ཝཱ་ར་དང་། པ་རུ་ཤ་ཀ་དང་། ཙུབ་རི་ཤག་དང་། རྩུབ་
འགྱུར་དང་། རྒུན་འབྲུམ་དང་། འབྲ་གོའི་བཏུང་བ་རྣམས་ནི་ཐམས་ཅད་དུའོ། །བཅོས་
པའི་ཚྭ་དང་འབྲུའི་ཚྭ་དང་ཞོ་ཁ་ཆུ་དང་དར་བའི་དངས་མ་དང་རྩུབ་མོ་ཆུས་བཏབ་པ་
ཚགས་ཀྱིས་བཙགས་པ་ཤིན་ཏུ་སླ་བ་བཞིན་སྣང་བ་འདམ་བུའི་ཉག་མའི་མདོག་ལྟ་བུ་
དག་ཀྱང་དེ་དང་འདྲའོ། །དེ་ལྟ་བུ་ཉིད་ཀྱི་མདུན་རོལ་ཏུ་བསྙེན་པར་རྫོགས་པ་མཚན་
མཐུན་པས་རེག་ཏུ་མི་རུང་ངོ༌། །ཨ་རུ་ར་ལ་སོགས་པ་ལྔ་ཡང་ངོ་། །བུ་རམ་ཡང་ངོ་། །
དེ་བྱིན་གྱིས་བརླབས་པ་བཟའ་བ་ལ་ལམ་དུ་ཞུགས་པ་དང་དགེ་སྐོས་དང་ལག་གི་བླ་
རྣམས་ནི་ནད་པ་དང་འདྲ་བ་ཉིད་དོ། །ཟན་ཆད་པས་ཀྱང་དེ་དང་དུས་སུ་རུང་བ་མ་
ཡིན་པ་བཟར་རུང་ངོ་། །ཞེས་གསུངས་ཏེ། སྨན་བཞི་ལས་དང་པོ་དུས་སུ་རུང་བ་མ་
ཡིན་པ་གཞན་གསུམ་པོ་ཉིད་དག་ནི་ནད་པའི་ཕྱིར་རོ་ཞེས་ནད་པའི་ཕྱིར་བྱིན་གྱིས་
བརླབ་ཞིང་བསྟེན་པར་བྱའོ་ཞེས་པའོ། །ཊི་ཀ་ལས། མི་ན་བས་ཐུན་ཚོད་དུ་རུང་བ་
ཉིད་ལ་སོགས་པར་བྱིན་གྱིས་བརླབ་ཏུ་ཡང་མི་རུང་ལ། གཞན་གྱིས་བྱིན་གྱིས་
བརླབས་པ་དག་ཀྱང་བཟར་མི་རུང་ངོ༌། །བྱིན་གྱིས་མ་བརླབས་པ་དག་ནི་དུས་མ་ཡིན་
པར་ཡང་བཟར་རུང་ངོ༌། །ཞེས་གསུངས་སོ། །དམིགས་བསལ་བུ་རམ་བྱིན་གྱིས་
བརླབས་པ་ནི་ལམ་དུ་ཞུགས་པ་དང་། དགེ་སྐོས་དང་། ལག་གི་བླ་དང་། ཟན་ཆད་
པས་ཀྱང་བཟར་རུང་བར་འོག་ཏུ་སྟོན་ནོ། །དེ་ཡང་ནད་པ་སྦྱོར་བཟོད་པ་ལ་ནད་དྲག་
སླ་བའི་དགོས་དབང་གིས་ལག་ཉ་དང་གསོག་འཇོག་སོགས་འགོག་ཆེད་དུ་སྨན་ཕྱི་མ་

གསུམ་བྱིན་རླབས་བྱེད་པར་གསུངས་ལ། སྦྱོར་མི་བཟོད་པའི་ནད་པ་ལ་ནི་ལག་ཉ་
གསོག་འཇོག་སོགས་གནང་བ་ཡིན་ནོ། །ཐུན་ཚོད་དུ་རུང་བའི་བཏུང་བ་བརྒྱད་ལུང་
ལས་གསུངས་པ་ནི་འདི་ལྟ་སྟེ། ཤིང་ཐོག་ཙོ་ཚྭ་སྟེ་ཀུ་ཤུ་དང་། དེ་ནི་ཡུལ་འགར་ཆང་
བ་ལི་ཞེས་གྲགས་པ་དེའོ། །ཆུ་ཤིང་གི་འབྲས་བུ་དང༌། ཆུ་ཤིང་ནི། ལོ་མང་སྐྱེ་བའི་
ཤིང་མ་ལྡུམ་གྱི་རིགས་ཏེ། རྩ་བ་མ་ལ། ལོ་མ་ཆེ་ཞིང་ལེབ་ལ་རིང་བ་མགོ་དུད་པ། །
སྡོང་པོ་དང་ལོ་མ་ཐམས་ཅད་ཀྱི་ཁ་དོག་སྔོ་ལྗང་དུ་འདུག་པ། མེ་ཏོག་སེར་སྐྱ། འབྲས་
བུ་ནར་མོ་ངང་སེར་མང་པོ་ཚོམ་བུར་སྤུངས་ནས་འདོགས་པ་ཞིག་སྟེ། རྒྱ་ནག་པ་
རྣམས་ཀྱིས་པ་ཅོ་ཞེས་འབོད་པ་དེའོ། །རྒྱ་ཤུག་དང་། འདིའི་ངོས་འཛིན་ལ་དགེ་
འདུན་ཆོས་འཕེལ་གྱི་གཏམ་རྒྱུད་གསེར་གྱི་ཐང་མ་ལས་རང་རེས་ཤུག་ཏོག་ཟེར་བ་
འདི་མིན་པར་ཤིང་འབྲས་མཐེ་བོང་ཙམ་པ་ལྗང་སེར་མར་ཁུའི་རོ་བྲོ་བ་མངར་བ་ཞིག་
ཡིན་པར་གསུངས་སོ། །ཨ་ཤོད་ཐ་སྟེ་བྱང་ཆུབ་ཀྱི་ཤིང་དང་། ཨུ་དུམ་ཝཱ་ར་དང༌།
འདི་བོད་སྐད་དུ་བསྒྱུར་ན་མཆོག་འཕགས་སམ་ཆེར་འཛགས་ཞེས་གཞུང་རྣམས་ལས་
འབྱུང་ཞིང་། འདིའི་མེ་ཏོག་ལོ་མའི་མཐར་སྐྱེ་ཞིང༌། འཆར་རྒྱུ་དཀའ་ལ་ཡར་རྒྱུ་སླ་
བས་ཧ་ཅང་དཀོན་པ་ཞིག་གོ །པ་རུ་ཤ་ཀ་དང་། ཙུབ་རི་ཤགུ་དང༌། རྩུབ་འགྱུར་དང་།
རྒུན་འབྲུམ་དང༌། ཤིང་ཐོག་འབྲ་གོའི་ཁུ་བ་ལས་བྱས་པའི་བཏུང་བ་བྱིན་གྱིས་མ་
བརླབས་པ་རྣམས་ནི་ན་བ་དང་མི་ན་བའི་གང་ཟག་ཐམས་ཅད་ཀྱིས་དུས་དང་དུས་མ་
ཡིན་པ་ཐམས་ཅད་དུ་བཏུང་དུ་རུང་བའོ། །བྱིན་གྱིས་བརླབས་པ་ནི་མི་ན་བས་བཏུང་
དུ་མི་རུང་ངོ༌། །ཤིང་ཐོག་འབྲ་གོ་ལ་རིགས་གཉིས་ཡོད་དེ། གཅིག་ནི་ཁ་དོག་དཀར་
ལ་སེར་ཉམས་ཅན་དང༌། གཅིག་ནི་སྨིན་ནས་དམར་པོར་གྱུར་པ། གཉིས་ཀའང་
དབྱིབས་སྒོང་འཇོང་གཉེར་རིས་ཅན། རོ་མངར་བ། ནང་དུ་རུས་པ་ཡོད་པ་ཞིག་གོ །
དམར་པོ་ལ་ཡུལ་འགར་ཤིང་ཐོག་དམར་རིས་དང༌། རྩིས་ཐོག་ཞེས་གྲགས་སོ། །དེ་
རྣམས་ལས་ཙུབ་རི་ཤཀ་དང༌། རྩུབ་འགྱུར་གཉིས་ལས་གཞན་པ་བརྒྱད་ལ་ཐུན་ཚོད་

དུ་རུང་བའི་རྒྱུ་བརྒྱད་དུ་བཤད་པ་དང་། ཡང་པ་རུ་ཤ་ཀ་དང༌། ཙུབ་རི་ཤག་གཉིས་
ལས་གཞན་པ་བརྒྱད་ལ་ཐུན་ཚོད་དུ་རུང་བའི་རྒྱུ་བརྒྱད་ཅེས་ལུང་གཞི་ལས་གཉིས་སུ་
འབྱུང་ངོ༌། །དེ་ལས་ཨ་ཤོད་ཐ་དང་ཨུ་དུམ་ཝ་ར་ལ་སོགས་པ་ནི་ཡུལ་དུས་ཀྱིས་མི་
རྙེད་ལ། བོད་ཡུལ་འདིར་རྒྱ་ཇའི་བཏུང་བ་ནི་ཐུན་ཚོད་དུ་རུང་བའི་སྨན་ཡིན་ཞེས་
མཁས་པ་དུ་མས་གསུངས་སོ། །རྒུན་ཆང་དང་སྦྲང་ཆང་ལ་སོགས་པ་བཅོས་པའི་ཆང་
བསྐོལ་བའི་སྐྱུར་པོ་བཅོས་པའི་ཚྭ་དང༌། ནས་ཆང་དང་འབྲས་ཆང་ལ་སོགས་པ་
འབྲུའི་ཆང་བསྐོལ་བའི་སྐྱུར་པོ་འབྲུའི་ཚྭ་དང་། ཞོ་ཁུ་ཆུ་སྟེ་ཞོ་ཁར་ཡོད་པའི་དར་བ་ལྟ་
བུ་དང་། དར་བའི་དྭངས་མ་ཆུར་ཁུ་དང༌། འབྲས་དང་གྲོ་ལ་སོགས་པ་བཙོས་པའི་ཁུ་
བ་རྩིའམ་ཕབ་མེད་པར་མནན་པའི་རྩབ་མོ་དང་བཅས་སྐྱུར་པོ་ལྔ་པོ་རུང་ཆུས་བཏབ་
པ། ཚགས་ཀྱིས་བཙགས་པ། ས་བ་མ་ཡིན་པར་ཤིན་ཏུ་སླ་བ། བཞིན་གྱི་གཟུགས་
བརྙན་སྣང་བ། འདུམ་བུའི་ཉགུ་མའི་མདོག་ལྟ་བུ་ཅུང་ཟད་སེར་བ་བྱིན་གྱིས་མ་
བརླབས་པ་དག་ཀྱང་འབྲས་བུ་བརྒྱད་ཀྱི་བཏུང་བ་དེ་དང་འདྲ་བར་ན་བ་དང་མི་ན་བ་
ཐམས་ཅད་ཀྱིས་དུས་དང་དུས་མ་ཡིན་པ་ཐམས་ཅད་དུ་ལོངས་སྤྱད་དུ་རུང་བའོ། ། །
འདམ་བུའི་ཉག་མ་ཞེས་པ་ནི་ལོ་མང་སྐྱེ་བའི་རྩྭ་རིགས་ཏེ། ཆུ་སྲབ་མོའི་འདམ་ནང་དུ་
སྐྱེ་ཞིང་སྡོང་བུ་ཁོང་སྟོང་ཡིན་ནོ། །རུང་ཆུས་བཏབ་པ་ལ་སོགས་པ་དེ་ལྟ་བུ་ཉིད་ཀྱི་
མདུན་རོལ་ཏུ་ཆུས་མ་བཏབ་ཅིང་ཚགས་ཀྱིས་མ་བཙགས་པ་དེ་སྲིད་དུ་བཙོས་པའི་ཚྭ་
ལ་སོགས་པ་དེ་དག་ལ་བཏུང་བའི་ཆེད་ཀྱི་བྱིན་ལེན་བྱ་བའི་ཕྱིར་བསྙེན་པར་རྫོགས་
པ་མཚན་མཐུན་པས་རེག་ཏུ་མི་རུང་ངོ༌། །བསྙེན་པར་རྫོགས་པ་མཚན་མཐུན་པས་
སྔར་བྱིན་ལེན་མི་བྱའོ་ཞེས་ཊཱི་ཀ་ལས་སོ། །བཏུང་བ་དེ་དག་སྔ་དྲོར་ལོངས་སྤྱོད་ན་
ཚགས་ཀྱིས་བཙགས་པ་དང་རུང་ཆུ་གདབ་པ་མི་དགོས་སོ། །ཨ་རུ་ར་དང་ལ་སོགས་
པས་བསྡུས་པ་བ་རུ་ར་དང་སྐྱུ་རུ་ར་དང་ན་ལེ་ཤམ་དང་པི་པི་ལིང་དང་དང་བཅས་
འབྲས་བུ་ལྔ་བྱིན་གྱིས་མ་བརླབས་པ་ཡང་། ན་བ་དང་མི་ན་བ་ཐམས་ཅད་ཀྱིས་དུས་

དང་དུས་མ་ཡིན་པ་ཐམས་ཅད་དུ་བཟར་རུང་ངོ་། །འཚོ་བཅང་གི་སྨན་གཞན་ཐམས་
ཅད་ཀྱང་དེ་བཞིན་ནོ། །བུ་རམ་བྱིན་གྱིས་མ་བརླབས་པ་ཡང་། ན་བ་མི་ན་བ་ཐམས་
ཅད་ཀྱིས་དུས་དང་དུས་མ་ཡིན་པ་ཐམས་ཅད་དུ་བཟར་རུང་ངོ༌། །བུ་རམ་དང་འདྲ་
བར་སྦྲང་རྩི་སོགས་ཞག་བདུན་པའི་སྨན་གཞན་ཐམས་ཅད་ཀྱང་དེ་བཞིན་ནོ། །བུ་
རམ་དེ་བྱིན་གྱིས་བརླབས་པ་དུས་དང་དུས་མ་ཡིན་པ་ཐམས་ཅད་དུ་ཟླ་བ་ལ་དགེ་
སློང་ལམ་དུ་ཞུགས་པ་དང༌། གཙུག་ལག་ཁང་སྐྱོང་ལ་སོགས་པའི་དགེ་སྐོས་དང་།
ལག་གི་བླ་རྣམས་ནི་ནད་པ་དང་འདྲ་བ་ཉིད་དོ། །བྱིན་གྱིས་རློབ་པར་བྱེད་པའང་ནད་
པ་དང་འདྲ་བ་ཉིད་དོ་ཞེས་སྦྱར་རོ། །དགེ་སློང་ཟན་ཆད་པས་ཀྱང་བུ་རམ་བྱིན་གྱིས་
བརླབས་པ་དེ་དང་གཞན་ཡང་དུས་སུ་རུང་བ་མ་ཡིན་པ་ཞག་བདུན་པ་གཞན་དང་
འཚོ་བའི་བར་དུ་བཅང་བ་བྱིན་གྱིས་བརླབས་པ་ཐམས་ཅད་ཀྱང་བཟར་རུང་ངོ༌། །
ནད་པ་དང་ལམ་དུ་ཞུགས་པ་སོགས་གང་ཟག་ལྔ་པོ་ལས་གཞན་གྱིས་ནི་བུ་རམ་བྱིན་
གྱིས་བརླབས་པ་དེ་བཟར་མི་རུང་ངོ༌། །གསུམ་པ་ལ་གསུམ། ཐུན་ཚོད་དུ་རུང་བའི་
མཚན་ཉིད། ཞག་བདུན་པའི་མཚན་ཉིད་ཞར་བྱུང་དང་བཅས་པ། འཚོ་བཅང་གི་སྨན་
གྱི་མཚན་ཉིད་དོ། དང་པོ་ནི། ཐུན་ཚོད་དུ་རུང་བ་ནི་བཏུང་བ་དག་གོ །ཤིན་ཏུ་སླ་བའོ། །
དེའི་རྫས་དེ་ཉིད་མ་ཡིན་པའི་ཕྱིར་གལ་ཏེ་དུས་སུ་རུང་བ་ཡིན་ན་བསྙེན་པར་མ་རྫོགས་
པས་སྦྱར་ཞིང་ཚགས་ཀྱིས་ཀྱང་བཙག་པར་བྱའོ། །དེ་དག་ཏུ་གཞན་བལ་པོ་སེའུ་དང་
མ་དུ་ལུང་ག་ལ་སོགས་པའི་རྫས་སོ། །དེ་དུས་སུ་རུང་བ་ཉིད་ཡིན་ན་ཐུན་ཚོད་ཀྱི་
མཐའ་ཡིན་ནོ། །གཞན་ཉིད་ཡིན་ན་དེའི་གང་ཡིན་པའོ། །ཁ་ཅིག་ན་རེ་མ་གྱུར་ན་དེ་
ཡིན་གྱི། གྱུར་ན་གང་ཚུན་ཆད་དེ་ཡིན་པའོ་ཞེས་ཟེར་རོ། །དེ་ནི་མ་ཡིན་ཏེ། དུས་ལྷག་
པ་ལ་བརྟེན་ན་མི་ཆགས་པར་འགྱུར་བའི་ཕྱིར་དང་། དེ་འབྱུང་བར་འགྱུར་བ་ཕལ་བ་
རྣམས་ཀྱིས་བགྲོད་པ་མ་ཡིན་པའི་ཕྱིར་བྱིན་གྱིས་བརླབ་པར་བྱ་བ་ཉིད་མ་ཡིན་པར་
འགྱུར་བའི་ཕྱིར་རོ། །འདིར་རོ་དང་ཕྱེ་མ་དང་སྦྱར་བའི་བཏུང་བ་དག་འདུས་པ་ཉིད་

ཡིན་ནོ། །སྨན་རྩབས་ཤིན་ཏུ་སླ་བ་ཡང་ངོ་། །དེ་ནི་རྩ་བ་ལ་སོགས་པའི་སྨན་བཀུས་
པ་སྐྱུར་པོའོ། །ཞེས་གསུངས་ཏེ། ཐུན་ཚོད་དུ་རུང་བ་ནི་བཏུང་བ་དག་གོ །དེ་ཇི་ལྟ་བུ་
ཞེ་ན། ཤིན་ཏུ་སླ་བའོ། །འོད་ལྡན་ལས་ཀྱང༌། དྭངས་པ་ཞེས་བྱ་བ་འདིས་ནི་ཕྱེ་མ་
དང་འདྲེས་པ་མ་དྭངས་པ་རྣམས་ནི་དུས་སུ་རུང་བ་ཉིད་ཡིན་པར་བསྟན་པ་ཡིན་ནོ། །
ཞེས་སོ། །དེ་ལྟར་ཐུན་ཚོད་དུ་རུང་བ་ཡིན་ན་བཏུང་བ་ཡིན་པས་ཁྱབ་ཀྱང་། བཏུང་བ་
ཡིན་ན་ཐུན་ཚོད་དུ་རུང་བ་ཡིན་པས་མ་ཁྱབ་སྟེ། འོ་མ་བཞིན་ནོ། །རྩམ་ཐང་དང་རུས་
ཐང་སླ་བ་ལྟ་བུ་རྒྱུ་དུས་སུ་རུང་བ་ཡིན་ཞིང་། འབྲས་བུ་བཏུང་བ་དེའི་ངོ་བོ་ཐུན་ཚོད་དུ་
རུང་བ་ཡིན་པ་ལྟ་བུ་བཏུང་བ་དེའི་རྫས་སམ་རྒྱུ་དེ་ནི་འབྲས་བུ་བཏུང་བ་དེ་ཉིད་དང་
དུས་མ་ཡིན་པར་བསྟེན་རུང་བའི་སྨན་ཉིད་དུ་རིགས་གཅིག་པ་མ་ཡིན་པའི་ཕྱིར་གལ་
ཏེ་བཏུང་བ་དེའི་རྒྱུ་དུས་སུ་རུང་བ་ཡིན་ན་ནི་བསྙེན་རྫོགས་ཀྱིས་སྦྱར་ཞིང་བཙགས་ན་
ལཾག་ཉའི་ཉེས་པར་འགྱུར་བའི་ཕྱིར་བསྙེན་པར་མ་རྫོགས་པས་སྦྱར་ཞིང་ཚགས་ཀྱིས་
ཀྱང་བཙག་པར་བྱའོ། །དེའི་ཤུགས་ཀྱིས་བཏུང་བའི་རྒྱུ་དེ་བུ་རམ་ལྟ་བུ་དུས་མ་ཡིན་
པར་རུང་བ་ཉིད་ཡིན་ན་ནི་བསྙེན་པར་རྫོགས་པས་ལག་ཉ་འགོག་པའི་བྱིན་ལེན་བྱས་
ཏེ་སྦྱར་ཞིང་བཙགས་པ་ལ་ཡང་ཉེས་པ་མེད་དོ་ཞེས་བསྟན་ཏེ་རང་འགྲེལ་དང་ཊཱི་ཀ་
ལས་དངོས་སུ་གསུངས་སོ། །འོ་ན་རྒྱུ་དུས་སུ་རུང་བ་ལས་བཏུང་བ་དེ་སྦྱོར་ན་ཡང་
ལག་ཉ་འགོག་པའི་བྱིན་ལེན་བྱས་ཏེ་དགེ་སློང་གིས་སྦྱར་ཞིང་བཙག་ཏུ་རུང་བར་
མཚུངས་སོ་ཞེ་ན། མི་མཚུངས་ཏེ། རྒྱུ་དུས་སུ་རུང་བ་བུ་རམ་ཤིང་ལྟ་བུ་བྱིན་ལེན་བྱས་
པ་ལས་བཏུང་བ་དེ་སྦྱོར་བ་ལ། ཚགས་ཀྱིས་བཙགས་པ་ན་ཐུན་ཚོད་དུ་རུང་བར་
འགྱུར་ཞིང་། དེ་ལྟར་སྨན་གྱི་རིགས་གྱུར་པས་བྱིན་ལེན་ཡང་ཞིག་ཅིང་། དེ་ལ་རེག་ན་
ལག་ཉའི་ཉེས་པར་འགྱུར་བའི་ཕྱིར་དང༌། རྒྱུ་བུ་རམ་ལྟ་བུ་དུས་མ་ཡིན་པར་རུང་བ་
བྱིན་ལེན་བྱས་པ་ལས་བཏུང་བ་དེ་སྦྱོར་བ་ལ། ཚགས་ཀྱིས་བཙགས་ཀྱང་སྨན་གྱི་
རིགས་མི་འགྱུར་ཞིང་བྱིན་ལེན་མི་ཞིག་པས་དེ་ལ་རེག་ཀྱང་ལག་ཉའི་ཉེས་པར་མི་

འགྱུར་བའི་ཕྱིར་རོ། །འོན་ཀྱང་དེ་བསྐོལ་དུ་མི་རུང་སྟེ། དགེ་སློང་གིས་བཙོས་པར་
འགྱུར་བའི་ཕྱིར་རོ། །དེ་ཡང་རྒྱུ་དུས་མིན་པར་རུང་བ་ལས་བྱས་པའི་བཏུང་བ་བྱིན་
གྱིས་མི་རློབ་པར་འཐུང་བ་ལ་སྦྱར་བཙགས་མ་བྱས་ཀྱང་ཆོག་སྟེ། རྒྱུ་དེ་ཉིད་དུས་མིན་
དུ་རུང་བ་ཡིན་པའི་ཕྱིར་རོ། །གལ་ཏེ་ཐུན་ཚོད་དུ་རུང་བར་བྱིན་གྱིས་རློབ་ན། སྦྱར་
བཙགས་མ་བྱས། རུང་ཆུས་མ་བཏབ་པ་ལ་བྱིན་རླབས་མི་ཆགས་སོ། །བཏུང་བའི་
རྫས་གོང་དུ་སྨོས་པ་དེ་དག་ཏུ་ངེས་སམ་ཞེ་ན། ཐུན་ཚོད་དུ་རུང་བའི་བཏུང་བ་དེ་དག་
ཏུ་ཙོ་ཚྭ་ལ་སོགས་པའི་རྫས་ལས་གཞན་བལ་པོ་སེའུ་སྟེ་བལ་པོ་ནས་ཐོན་པའི་སེ་འབྲུ་
དང༌། མ་དུ་ལུང་ག་སྟེ་སྒྱུར་རྩི་ཆེན་པོ་དང་། འདི་ནི་ཤིང་ཐོག་གི་བྱེ་བྲག་ཚད་ཆེ་ཞིང་
ཕྱི་ཤུན་ལྗང་སེར་འཐུག་ལ་ནང་ན་ཟླ་གམ་མང་པོ་འབྱར་ནས་ཡོད་པ། རོ་མངར་ལ་
སྒྱུར་བ་ཞིག་སྟེ། རྒྱ་ནག་པ་རྣམས་ཀྱིས་ཡོས་ཙི་ཞེས་འབོད་པ་དེའོ། །རྩ་བ་དང་སྡོང་
བུ་དང་འདབ་མ་དང་མེ་ཏོག་ལ་སོགས་པའི་རྫས་ལས་བཏུང་བ་སྦྱོར་བར་བྱེད་ན་དེ་
དག་ཀྱང་བསྡུས་སོ། །བཏུང་བའི་རྒྱུ་དེ་རྩམ་པ་ལ་སོགས་པ་དུས་སུ་རུང་བ་ཉིད་ཡིན་
ན་མཚན་མོའི་ཐུན་ཚོད་ཀྱི་ཆའི་མཐའ་གང་ཡིན་པ་དེ་ནི་བཏུང་བ་དེ་བྱིན་གྱིས་བརླབ་
ཏུ་རུང་བའི་མཐའ་ཡང་དེ་ཡིན་ལ་བྱིན་གྱིས་བརླབས་པ་དེ་བཞག་ཅིང་བཏུང་དུ་རུང་
བའི་མཐའ་ཡང་དེ་ཡིན་ནོ། །བཏུང་བའི་རྒྱུ་དེ་དུས་རུང་ལས་གཞན་ཞག་བདུན་པའམ་
འཚོ་བའི་བར་དུ་བཅང་བ་ཉིད་ཡིན་ན་རྒྱུ་དེའི་བྱིན་གྱིས་བརླབ་ཏུ་རུང་བའི་མཐའ་
ཞག་བདུན་པའམ་འཚོ་བའི་མཐའ་གང་ཡིན་པ་ནི་འབྲས་བུ་བཏུང་བ་དེ་དང་དེ་བྱིན་
གྱིས་བརླབ་ཏུ་རུང་བའི་མཐའ་ཡང་དེ་ཡིན་ལ་བྱིན་གྱིས་བརླབས་པ་དེ་བཞག་ཅིང་
བཏུང་དུ་རུང་བའི་མཐའ་ཡང་དེ་ཡིན་པའོ། །འོ་ན་དེ་དག་ཐུན་ཚོད་དུ་རུང་བ་མིན་པར་
འགྱུར་རོ་ཞེ་ན། ཐུན་ཚོད་ཀྱི་མཐའི་བར་དུ་ཡང་བྱིན་གྱིས་བརླབ་རུང་བས་འགལ་བ་
མེད་དེ། དུས་ལྷག་པ་ལ་བརྟེན་ན་བྱིན་རླབས་མི་ཆགས་ཀྱང་། དུས་ཉུང་བ་ལ་བརྟེན་
ནས་སྐབས་འདིར་བྱིན་རླབས་ཆགས་པ་ཡོན་ཏན་ཡར་ལྡན་ཡིན་པའི་ཕྱིར་རོ། །རྒྱ་

གར་གྱི་འདུལ་འཛིན་ཁ་ཅིག་ན་རེ། བཏུང་བ་དེའི་རོ་དང་སླ་བ་གཞན་དུ་མ་གྱུར་ན་རྒྱུ་
རྫས་ཀྱི་མཐའ་གང་ཡིན་པ་དེ་འབྲས་བུ་བཏུང་བའི་མཐའ་ཡང་དེ་ཡིན་གྱི་བཏུང་བའི་
རོ་དང་སླ་བ་གཞན་དུ་གྱུར་ན་ནི་གང་ཚུན་ཆད་གྱུར་པའི་སྐད་ཅིག་མ་དེ་བཏུང་བའི་
མཐའ་ཡིན་པའོ་ཞེས་ཟེར་རོ། །མ་གྱུར་ན་དེ་ཡིན་གྱི་ཞེས་པ་དེ་འཐད་ཀྱང་། གྱུར་ན་
གང་ཚུན་ཆད་ཡིན་པའོ་ཞེས་ཟེར་བ་དེ་ནི་མ་ཡིན་ཏེ། ཞག་བདུན་པའི་སྨན་ལས་བྱུང་
བ་བུ་རམ་གྱི་བཏུང་བ་ཞག་ལྔ་ན་རོ་དང་སླ་བ་གཞོན་དུ་གྱུར་པ་དེ་ཁྱེད་ལྟར་ན་སྨན་
ཞག་ལྔ་པའི་རིགས་ཉིད་ཡིན་པས་དེ་ཞག་བདུན་པར་བྱིན་གྱིས་རློབ་ན་ནི་ཐུན་ཚོད་
ཞག་བདུན་འཚོ་བཅང་རྣམས་སྔ་མ་སྔ་མ་ཕྱི་མ་ཕྱི་མར་བྱིན་གྱིས་བརླབས་ན་བྱིན་
རླབས་མི་ཆགས་པ་བཞིན་དུས་ལྷག་པ་ལ་བརྟེན་ན་བྱིན་རླབས་མི་ཆགས་པར་འགྱུར་
བའི་ཕྱིར་དང༌། དེ་ཞག་ལྔ་པར་བྱིན་གྱིས་རློབ་ན་ནི་མ་འོངས་པའི་ཞག་ལྔ་ན་རོ་དང་
སླ་བ་གཞན་དུ་འགྱུར་བ་དེ་འབྱུང་བར་འགྱུར་བ་སོ་སོའི་སྐྱེ་བོ་ཕལ་བ་མངོན་ཤེས་
མེད་པ་རྣམས་ཀྱིས་ཤེས་པའི་ནུས་པས་བགྲོད་པ་མ་ཡིན་པའི་ཕྱིར་བུ་རམ་གྱི་བཏུང་
བ་དེ་ཐ་མལ་པ་རྣམས་ཀྱིས་བྱིན་གྱིས་བརླབ་པར་བྱ་བ་ཉིད་གཏན་ནས་མ་ཡིན་པར་
ཐལ་བར་འགྱུར་བའི་ཕྱིར་རོ། །དེས་ན་རོའམ་སླ་བ་དུས་ནམ་འགྱུར་འགྲོ་ཡང་ད་ལྟ་
སྨན་གྱི་རིགས་གང་ཡིན་གྱི་དེའི་མཐར་བྱིན་གྱིས་བརླབ་དགོས་ཏེ། དཔེར་ན། མ་
འོངས་པ་ན་མ་ནིང་དུ་འགྱུར་རུང་མི་འགྱུར་རུང་ད་ལྟ་སྐྱེས་པ་ཡིན་ན་ཇི་སྲིད་འཚོའི་
བར་དུ་སྡོམ་པ་ལེན་པ་བཞིན་ནོ། །འདི་ལ་སྔ་རབས་པ་རྣམས་ཀྱིས། སྨད་ན་སྨན་གྱི་
དགག་གཞུང་དཀའ། །ཞེས་དཀའ་གནས་སུ་གྲགས་སོ། །ཐུན་ཚོད་དུ་རུང་བ་འདིར་
བུ་རམ་ཤིང་ལ་སོགས་པའི་རོ་དང་དུས་རུང་གི་ཕྱེ་མ་ཆང་གི་སྣོད་དུ་སྦངས་ཏེ་ཆང་གི་
དྲིས་གོས་པ་དང་སྦྱར་བའི་བཏུང་བ་དག་འདུས་པོ་ཉིད་ཡིན་ནོ། །སྨན་རྩབས་ཤིན་ཏུ་
སླ་བ་ཡང་ངོ་སྟེ་ཐུན་ཚོད་དུ་རུང་བའི་བཏུང་བ་དག་ཏུ་འདུས་པ་ཉིད་ཡིན་ནོ། །དེ་ནི་རྩ་
བ་སྡོང་བུ་འདབ་མ་མེ་ཏོག་ལ་སོགས་པའི་སྨན་ཆུས་སྦངས་ཤིང་སྨན་ཁུ་བཀུས་པའམཾ་

བཏོན་པ་སྐྱུར་པོའོ། །གཉིས་པ་ནི། ཞུན་མར་དང་འབྲུ་མར་དང་སྦྲང་རྩི་དང་བུ་རིམ་
གྱི་དབུ་བ་དག་ནི་ཞག་བདུན་པའོ། །བུ་རམ་དང་དྭགས་དང་ལི་ཁ་ར་ལ་སོགས་པ་
ཐམས་ཅད་ནི་བུ་རམ་གྱི་དབུ་བ་ཉིད་ཀྱིས་འཕངས་སོ། །བདུད་རྩི་ནི་ཞུན་མར་དང་
འདྲ་བ་ཉིད་དོ། །ཞག་བསྐོལ་ཞིང་བཙགས་པ་དག་ནི་འབྲུ་མར་དང་འདྲ་བ་ཉིད་དོ། །
ཉའི་དང་རི་བོང་གི་དང་ཆུ་སྲིན་བྱིས་པ་གསོད་ཀྱི་དང་དོམ་གྱི་དང་ཕག་གིའོ། །དེ་དག་
ནི་ནད་པ་ལ་ཕལ་ཆེར་སྦྱོར་བར་བྱེད་དོ། །སོས་པ་ཉིད་ན་དེ་དག་ནད་པའི་ཕྱིར་སློང་ན་
སྦྱིན་ནོ། །དེ་མེད་ན་སྨན་ཁང་དུའོ། །སྨན་ཁུ་དང་མིག་སྨན་དག་ཀྱང་ངོ་། །ཞེས་
གསུངས་ཏེ། ཞུན་མར་དང་འབྲུ་མར་དང་སྦྲང་རྩི་དང་། བུ་རམ་གྱི་དབུ་བ་དག་ནི་
ཞག་བདུན་པའོ། །རོང་པའི་ཕྲེང་ཊིཀ་ལས། མདོ་རྩ་བ་ལས་མར་དུས་སུ་རུང་བར་
འཆད་པ་ནི་ནོར་བ་སྟེ། ཞུན་མར་ཡང་དུས་རུང་དུ་ཐལ་བར་འགྱུར་བས་སོ་ཞེས་སྐྱོན་
བརྗོད་པར་བྱས་ཀྱང་། མདོ་རྩ་བ་ལས་དེ་ལྟར་བཤད་པ་མེད་ཅིང་། རང་གི་རྣམ་
བཤད་ལས། དུས་སུ་རུང་བ་དང་མར་དང་འབྲུ་མར་ལ་སོགས་པ། ཞེས་མར་དུས་རུང་
ལས་གཞན་དུ་བཤད་དོ། །བུ་རམ་སེར་སྨུག་སོགས་དང་དྭགས་ཏེ་བུ་རམ་གྱི་དབུ་བའི་
ཕྱེ་མ་རྡོག་པོར་མ་བྱས་པ་ཕྱེ་མ་ཀ་ར་ཞེས་ཡོངས་སུ་གྲགས་པ་དེ་དང་། ལི་ཁ་ར་སྟེ་བུ་
རམ་གྱི་དབུ་བའི་ཕྱེ་མ་རྡོག་པོར་བྱས་པ་ཤེལ་ཀ་ར་ཞེས་གྲགས་པ་དེ་ལ་སོགས་པ་
ཐམས་ཅད་ནི་ཞག་བདུན་པ་ཡིན་ཏེ། བུ་རམ་གྱི་དབུ་བ་ཞག་བདུན་པ་ཡིན་ནོ་ཞེས་
སྔར་བསྟན་པ་དེ་ཉིད་ཀྱིས་འཕངས་སོ། །ལྷའི་བདུདཾ་ཅི་ནི་ཞུན་མར་དང་འདྲ་བར་
བཟའ་བར་བྱ་བ་ཉིད་དང་ཞག་བདུན་པར་བྱིན་གྱིས་བརླབ་པར་བྱ་བ་ཉིད་དོ། །ཞག་
གམ་ཚིལ་བསྐོལ་ཞིང་ཚགས་ཀྱིས་བཙགས་པ་དག་ནི་འབྲུ་མར་དང་འདྲ་བར་བཟའ་
བར་བྱ་བ་ཉིད་དང་ཞག་བདུན་པར་བྱིན་གྱིས་བརླབ་པར་བྱ་བ་ཉིད་དོ། །དེའང་
འགྲེལ་ཆུང་ལས། ཚིལ་དང་ཆུ་གཉིས་བསྲེས་ཏེ་བསྐོལ་ནས་ཆུ་ནི་བསྐམས། ཚིལ་གྱི་
ཁུ་བ་ལུས་པ་ཚགས་ཀྱིས་བཙགས་ནས་ཞག་བདུན་པའི་མར་གྱི་གོ་གཅད་དུ་རུང༌།།

ཞེས་གསུངས་སོ། །སེམས་ཅན་གང་གི་ཞག་འབྲུ་མར་དང་འདྲ་བ་ཡིན་ཞེ་ན། ཉའི་
ཚིལ་དང་རི་བོང་གི་ཚིལ་དང་ཆུ་སྲིན་བྱིས་པ་གསོད་ཀྱི་ཞག་དང་དོམ་གྱི་ཞག་དང་
ཕག་གི་ཞག་སྟེ་ལྔ་པོ་འབྲུ་མར་དང་འདྲ་བ་ཉིད་ཡིན་པའོ། །ལུང་གཞི་ལསཾ། རི་བོང་
གི་ཚིལ་མ་བགྲངས་པར་སྦ་བ་དཀར་པོའི་ཚིལ་བགྲངས་ནས་ལྔར་བྱས་སོ། །ཞག་ལྔ་
པོ་དེ་དག་ནི་འཇིག་རྟེན་ན་ནད་པ་ལ་ཕལ་ཆེར་སྦྱོར་བར་བྱེད་པས་ཞག་རྣམ་པ་ལྔ་
ཞེས་གསུངས་ཀྱི་འདི་ལ་ངེས་པ་ནི་མེད་དོ། །ནད་པ་གང་གིས་བྱིན་གྱིས་བརླབས་ནས་
ནད་སོས་པ་ཉིད་ན་ཞག་དེ་དག་ནད་པའི་ཕྱིར་སློང་ན་སྦྱིན་ནོ། །སློང་བ་དེ་མེད་ན་
དགེ་འདུན་གྱི་སྨན་ཁང་དུ་གཞག་པར་བྱའོ། །སྨན་ཁུ་དང་མིག་སྨན་དག་ཀྱང་ངོ་སྟེ་
སོས་པ་ཉིད་ན་དེ་དག་ནད་པའི་ཕྱིར་སློང་ན་སྦྱིན་ནོ། །དེ་མེད་ན་སྨན་ཁང་དུའོ་ཞེས་སྔ་
མར་སྦྱར་རོ། །གསུམ་པ་ནི། འཚོ་བའི་བར་དུ་བཅང་བ་ནི་རྩ་བ་དང་སྡོང་བུ་དང་
འདབ་མ་དང་མེ་ཏོག་དང་འབྲས་བུ་ཟས་ཀྱི་དོན་དུ་ཁྱབ་པར་བྱེད་པ་མ་ཡིན་པའོ། །
འདི་ལྟ་སྟེ་གླ་སྒང་དང་ཤུ་དག་དང་ཡུང་བ་དང་སྒེའུ་གཤེར་དང་བོང་ང་དཀར་པོ་དག་གོ །
ཙན་དན་དང་དབྱི་མོང་དང་ཤུག་པ་དང་སླེ་ཏྲེས་དང་ཐང་ཤིང་དང་སྐྱེར་བ་དག་གོ །བ་
ཤ་ཀ་དང་ཀོ་ཤ་ཏ་གི་དང་པ་ཏོ་ལ་དང་ནིམ་པ་དང་སབ་ཏ་པརྨའི་འདབ་མ་དག་གོ །མེ་
ཏོག་ནི་བ་ཤ་ཀ་དང་ནིམ་པ་དང་དྷཱ་ཏ་ཀི་དང་ཀླུ་ཤིང་དང་པདྨའི་ཟེ་བ་དག་གོ །ཨ་རུ་
ར་དང་སྐྱུ་རུ་ར་དང་བ་རུ་ར་དང་ན་ལེ་ཤམ་དང་པི་པི་ལིང་དག་གོ །སྤྱི་པའོ། །འདི་ལྟ་
སྟེ་ཤིང་ཀུན་དང་སྲ་རྩི་དང་རྒྱ་སྐྱེགས་དང་སྤྲ་ཚིལ་དང་ཤིང་མ་ཞོའོ། །འགྱུར་བྱེད་དོ། །
འདི་ལྟ་སྟེ། ཏིལ་གྱི་དང་རྒྱ་སྐྱེགས་ཀྱི་ཤིང་གི་དང་ས་ཚུར་གྱི་དང་ནས་ཀྱི་དང་ནས་ཀྱི་
གྲ་མའི་དང་བ་ཤ་ཀའི་དང་ཐལ་བའི་འགྱུར་བྱེད་དོ། །ལན་ཚྭའོ། །འདི་ལྟ་སྟེ་རྒྱམ་ཚྭ་
དང་ཁ་རུ་ཚྭ་དང་ཚྭ་དམར་དང་རྒྱ་མཚོའི་ཚྭ་དང་བ་ཚྭའོ། །སྨན་ཁུའོ། །འདི་ལྟ་སྟེ་ཤིང་
ཨ་མྲ་དང་ནིམ་པ་དང་ཀོ་ཤམ་པ་དང་ཤི་རི་ཤ་དང་འཛམ་བུ་དག་གོ །ཅི་ཙམ་གྱིས་
ཆོག་པ་བསྟེན་ནོ། །བཀྲུས་ན་ཡང་ངོ་། །མི་མཉེ་བ་ལ་ལན་ཅིག་བཀྲུའོ། །སྨན་ཁུ་དེ་

\ལྟར་བསྟེན་ནོ། །མད་དོ། །ནུ་ཞོས་འཚག །ཐལ་བའིའོ། །
ལྟར་བསྟེན་ནོ། །སྨན་སྨོས་པས་དུག་སྨན་མ་བསྡུས་པ་ཉིད་མ་ཡིན་ནོ། །དེ་ནི་འཚོ་
བའི་བར་དུ་བཅང་བ་ཉིད་དོ། །ནུ་ཞོས་འཚོ་བའི་བེའུ་རྣམས་ཀྱི་ལྕི་བ་དང་གཅིན་
དག་ནི་དེ་ཞེས་བྱའོ། །དེ་དག་ནི་དུག་ལ་ཕན་ནོ། །ཐལ་བའིའོ། །ཤིང་ཀན་ཙ་ན་དང་
ཀཱ་པཱི་ཏ་ལ་དང་ཨ་ཤོད་ཐ་དང་ཨུ་དུམ་ཝཱ་ར་དང་ནྱ་གྲོ་དྷ་རྣམས་ཀྱིའོ། །དེའོ། །ས་ནི་
སོར་བཞིའི་འོག་གི་ས་བཟང་ངོ་། །དེ་དགེ་བསྙེན་དད་པ་ཅན་ལས་བླང་ངོ་། །དེས་བྱིན་
ལེན་བསྟབ་པར་བྱའོ། །ཞེས་གསུངས་ཏེ། ནད་དམ་ཚེ་ཇི་སྲིད་འཚོ་བའི་བར་དུ་བཅུང་
བ་ནི་རྩ་བ་དང་སྡོང་བུ་དང་འདབ་མ་དང༌། མེ་ཏོག་དང་འབྲས་བུ་བཀྲེས་པ་སེལ་
བའི་ཟས་ཀྱི་དོན་དུ་ཁྱབ་པར་བྱེད་པ་མ་ཡིན་པའོ། །བཅའ་བ་ལྔ་ནི་ཟས་ཀྱི་དོན་དུ་
ཁྱབ་པར་བྱེད་པས་དེ་ལས་ཁྱད་པར་དུ་བྱ་བའི་ཆེད་དུ་ཟས་ཀྱི་དོན་དུ་ཁྱབ་པར་བྱེད་པ་
མ་ཡིན་པ་ཞེས་སྨོས་སོ། །རྩ་བའི་སྨན་རྣམས་གང་ཞེ་ན། འདི་ལྟ་སྟེ། གླ་སྒང་དང་།
འདི་ནི་སྤང་ལ་སྐྱེ་བའི་སྔོ་ལྡུམ་གྱི་རིགས་ཏེ། རྒོད་པ་དང༌། གཡུང་བ་གློ་སྒང་ཞེས་
རིགས་གཉིས་ཡོད་ཅིང་། རྒོད་པ་གླ་སྒང་ནི་རྩ་བ་ཁམ་ནག་གཉེར་ཚིགས་དང་རྒྱུས་
ཕྲན་ཡོད་པ། རྩ་བ་ནས་གྱེས་པའི་ལོ་མ་ལྗང་གུ་ཕྲ་ལ་རྩེ་མོ་རྣོ་བ། སྡོང་པོ་ཚིགས་ཅན།
ཚིགས་མཚམས་རེ་ནས་ལོ་མ་ཆུང་ངུ་སྐྱེ་བ། མེ་ཏོག་དཀར་པོའམ་ཟིང་དཀར་འདབ་
ལྔ་བཞད་པའོ། །གཡུང་བ་གླ་སྒང་ནི་རྩ་བ་ཆེ་ཆུང་གྲོ་མ་འདྲ་བ་ཁ་སྤུ་ཅན། ལོ་མ་
འདབ་མ་མང་པོ་ཅན། སྡོང་པོ་ཤིན་ཏུ་ཕྲ་ཞིང་མཉེན་པ་ཡལ་ག་སུམ་ལག་ཅན་གྱི་རྩེར་
མེ་ཏོག་སྐག་མདོག་འདབ་མ་ལྔ་རེ་ཡོད་པ་འཆར་བའོ། །ཤུ་དག་དང་། འདི་ནི་ཆུ་
འགྲམ་དང༌། འདམ་རྫབ་སོགས་སུ་སྐྱེ་བའི་སྔོ་ལྡུམ་གྱི་རིགས་ཏེ། འདི་ལ་དཀར་ནག་
གཉིས་ཡོད་ཅིང་། ནག་པོ་ནི་རྩ་བ་སྦོམ་ཕྲ་མཐེ་བོང་ཙམ་པར་ཚིགས་པའམ་གཉེར་མ་
དང་འཛེར་བ་བཅས་མང་ཞིང་རྩ་ཕྲན་འཐུག་པོས་ཁྱབ་པ། ལོ་མ་སྔོ་ལྗང་རལ་གྲིའི་
དབྱིབས་ཅན་གྱེན་དུ་ལངས་པ། མེ་ཏོག་སྔོ་སྐྱ་སྟེ་དབྱིབས་སམ་ཟོར་བའི་མེ་ཏོག་འདྲ་
བ་འཆར་བའོ། །དཀར་པོ་ནི་ཕལ་ཆེར་གོང་དང་འདྲ་བ་ལ། ནག་པོ་ལས་ཅུང་ཟད་

ཆུང་བ། རྩ་བ་སྲ་ཞིང་ཅུང་ཟད་ལེབ་པ་ལ་འགའ་ཞིག་ཡན་ལག་གྱེས་པ། ཕྱི་ངོས་སེར་
སྐྱ། གཉེར་ཚིགས་མང་ཞིང་ཚིགས་ཐག་ཐུང་བ། མེ་ཏོག་སེར་སྐྱའམ་ཕལ་ཆེར་དཀར་
པོ་འཆར་བའོ། །ཡུང་བའམ་སྒྲ་སེར་དང༌། འདི་ནི་འདེབས་ན་ཡང་སྐྱེ་བའི་སྔོ་ལྡུམ་གྱི་
རིགས་ཏེ། རྩ་བ་ལྗང་སེར་གཉེར་ཚིགས་དང་ཁ་སྤུ་ཅན་དབྱིབས་མ་ངེས་པ། ཡལ་ག་
དང་རྒྱུས་ཕྲན་མང་བ། ལོ་མ་ཆེ་ཞིང་རིང་བ། མེ་ཏོག་ཆེ་ལ་སྨད་ཆ་ལོ་མས་བཏུམས་
པའོ། །སྒེའུ་གཤེར་རམ་བཅའ་སྒ་དང༌། འདི་ཡང་འདེབས་ན་སྐྱེ་བའི་སྔོ་ལྡུམ་གྱི་
རིགས་ཏེ། རྩ་བ་ས་འོག་ནས་ཕྲེད་དུ་ཉལ་ཞིང་དབྱིབས་ངེས་མེད་ཡན་ལག་གྱེས་པ།
ལོ་མ་ལྗང་གུ་ཕྲ་ལ་རིང་བ། མེ་ཏོག་ལྗང་སེར་གེ་སར་སྨུག་པོ་ཅན་འཆར་བའོ། །བོང་
ང་དཀར་པོ་དག་གོ །འདི་ནི་རི་མཐོའི་རྫ་སྤང་ཤིང་གསེབ་སོགས་གང་དུའང་འཁྲུངས་
པའི་སྔོ་ལྡུམ་གྱི་རིགས་ཏེ། རྩ་བ་རྡོག་ཆུང་དྲེག་པ་ནག་པོ་ཅན་གཉིས་གསུམ་ཙམ་
འབྲེལ་ནས་ཡོད་པ་དང་། སྡོང་པོའི་རྩ་བ་ལས་སྦལ་ལག་འདྲ་བའི་ལོ་མ་ལྗང་གུ་མང་
པོ་མཐའ་སྐོར་དུ་གྱེས་པ། སྡོངཔོའི་རྩེར་མེ་ཏོག་སྔོན་པོ་བྱ་མགོའི་དབྱིབས་ཅན། ཉིས་
ཚོམ་དང་སུམ་ཚོགས་སུ་འཆར་བའོ། །དེ་དག་གི་རྩ་བ་སྨན་ཡིན་པས་རྩ་བའི་སྨན་ནོ། །
སྡོང་བུའི་སྨན་གང་ཞེ་ན། ཙན་དན་དཀར་དམར་དང་། འདི་གཉིས་ནི་ཚ་བ་ཆེ་བའི་ས་
ཁུལ་གྱི་ནགས་ཀླུང་དུ་འཁྲུངས་པའི་སྡོང་པོ་ཆེ་བའི་ཤིང་རིགས་ཏེ། དཀར་པོ་ནི་ལོ་མ་
ལྗང་གུ་རྒྱབ་སྐྱ། མེ་ཏོག་དྲིལ་དབྱིབས་འདབ་མ་བཞི་པ་ཅན་ཐོག་མར་སེར་སྐྱ་ནས་
རིམ་བཞིན་ཁམ་སྨུག་ཏུ་འགྱུར་བ། འབྲས་བུ་རིལ་པོ་སྨིན་ནས་ནག་པོར་འགྱུར་བ་
ཞིག་གོ །འདི་ལ་སྦྲུལ་སྙིང་དང་། ས་མཆོག་སོགས་དབྱེ་བ་འབྱེད་ཚུལ་དང་། འབྱུང་
ཁུང་སོགས་ཀྱི་ལོ་རྒྱུས་རྒྱས་པར་ཤེལ་ཕྲེང་ལས་ཤེས་པར་བྱའོ། །ཙན་དན་དམར་པོ་
ནི་ཡལ་ཕྲན་རེ་རེའི་ཐོག་རྩ་རིས་གསལ་བའི་སྒྲོ་དབྱིབས་ལོ་མ་ཆུང་ངུ་མང་པོ་སྐྱེ་བ།
མེ་ཏོག་སེར་པོ་མཛོ་ཚེར་གྱི་མེ་ཏོག་འདྲ་བ་འཆར་བ། གང་བུ་རེ་རེའི་ནང་འབྲས་བུ་
གཅིག་ནས་གཉིས་བར་ཡོད་པ་ཞིག་གོ །དབྱི་མོང་དཀར་ནག་དང་། འདི་གཉིས་ནི་

ཤིང་གསེབ་སོགས་སུ་འཁྲུངས་པའི་འཁྲི་ཤིང་གི་རིགས་ཏེ། དཀར་པོ་ནི་སྡོང་རྐང་ངམ་
ཡལ་ཕྲན་ཡོངས་རྫོགས་གྲུ་བཞི་པ། ལོ་མ་ཁ་དབྲག་གསུམ་ཅན་ཅུང་རྩུབ་པ། མེ་ཏོག་
སེར་སྐྱ་ཁ་ཟུམ་པ་འཆར་བའོ། །ནག་པོ་ནི་ཕལ་ཆེར་དཀར་པོ་དང་མཚུངས་པ་ལ་མེ་
ཏོག་སེར་པོ་འདབ་མ་འཐུག་པོ་བཞི་རེ་ཅན་ཐུར་དུ་གུགས་ནས་བཞད་པའོ། །ད་དུང་
དབྱི་མོང་ཁྲ་བོ་མེ་ཏོག་སྐྱུ་རུ་རའི་ཚིགས་གུ་འདྲ་བ་ཞིག་ཀྱང་ཡོད་པར་བཤད་དོ། ། །
ཤུག་པ་དང་། འདི་ལ་རྣམ་པ་མང་ཡང་སྨན་གཞུང་ལས་ནུས་པའི་སྒོ་ནས་གསུམ་དུ་
བསྡུས་ནས་ཀྱང་གསུངས་ཏེ། ཡུལ་གར་ཡང་མང་པོ་སྐྱེ་ཞིང་སྡོང་པོ་རིང་བ་རྒྱ་ཤུག་
དང༌། སྡོང་པོ་ཐུང་ཞིང་སྡོང་པོ་རྣམས་ས་ངོས་སུ་བགྲད་ནས་སར་འགེབས་ཏེ་སྐྱེ་བ་སྤ་
མ་དང་། སྡོང་པོ་ཐུང་ཞིང་ལོ་མ་རྩེ་རྣོན་པོ་ཕྱོགས་གསུམ་འཁོར་ནས་སྐྱེ་བའི་ཚེར་མ་
ཅན་ཤུག་ཚེར་རོ། །སླེ་ཏྲེས་དང༌། འདི་ནི་རི་དང་ཤིང་གསེབ་ཏུ་འཁྲུངས་པའི་འཁྲི་
ཤིང་ལྕགས་མའི་རིགསཾ་ཏེ། ཤིང་སོགས་གཞན་ལ་འཁྲིལ་ནས་སྐྱེ་བ། ཡལ་ག་རྙིང་པ་
ཤུན་སྲབ་རྫ་མདོག་ཅན་འཇམ་ལ་འོད་ཡོད་པ། ལོ་རྐང་རིང་ལ་ལོ་མ་ལྗང་སྨྱུག་སྙིང་
དབྱིབས་ཅན། ཡལ་གའི་ཐོག་ནས་ཟེ་དབྱིབས་ཀྱི་མེ་ཏོག་ཆུན་པོ་སྐྱེ་བའོ། །རོང་གི་ས་
ཆའི་སྲིབ་རི་ཁོ་ནར་ལོ་མང་སྐྱེ་བའི་སྡོང་རིང་རྒྱུན་པར་སྔོ་ལྗང་དུ་སྡོད་པའི་ཐང་ཤིང་
དང་། སྐྱེར་བ་དཀར་ནག་དག་གོ །སྐྱེར་བ་དཀར་ནག་ནི་ཀླུང་ཤོད་དང་། ནགས་
གསེབ། བྱེ་ཐང་། ཆུ་འགྲམ་སོགས་སུ་སྐྱེ་བའི་ཤིང་ཚེར་མ་ཅན་གྱི་རིགས་ཏེ། སྐྱེར་
དཀར་གྱི་ཕྱི་ཤུན་དཀར་སྐྱ། ནང་དུ་བར་ཤུན་སེར་པོ་དང༌། སྐྱེར་ནག་གི་ཕྱི་ཤུན་ནག་
ལ་རྩུབ་པ། བར་ཤུན་སྐྱེར་དཀར་གྱི་བར་ཤུན་ལས་སྲབ་པ། བོང་ཚད་སྐྱེར་དཀར་
ལས་ཆུང་བ་མ་གཏོགས་སྤྱིར་བཏང་གཉིས་ཀ་འདྲའོ། །འདབ་མའི་སྨན་གང་ཞེ་ན། བ་
ཤཱ་ཀ་དང་། འདི་ནི་ཚ་བ་ཆེ་བའི་ཡུལ་གྱི་ཐང་རྒོད་དང་ལམ་ཟུར་སོགས་ལ་སྐྱེ་བའི་
ཤིང་ཕྲན་ཞིག་སྟེ། དེའང་ཡལ་ག་དང་སྡོང་པོ་ཡོངས་ལ་འཕུར་ན་དྲི་ངད་བྲོ་བ། ཡལ་
ཕྲན་ལ་སྤུ་ཆུང་སྐྱ་བོས་ཁྱབ་པ། ལོ་མ་འཐུག་འཁྲིགས་སྤུ་འཇམ་ཅན་དབྱིབས་འཇོང་

པོ་རྩེ་མོ་རྣོ་བ། མཆུ་དབྱིབས་ཅན་གྱི་མེ་ཏོག་དཀར་པོ་དང་སེར་སྐྱ་བཞད་པ་ཞིག་གོ །
ཀོ་ཤཱ་ཏ་ཀི་དང༌། པ་ཏོ་ལ་དང༌། འདི་ནི་ནགས་འདབས་སོགས་ཀྱི་རྩ་གསེབ་དང་
རླན་ཚད་ཡོད་སར་སྐྱེ་བའི་སྔོ་ལྡུམ་གྱི་རིགས་ཏེ། དེའང་རྩ་བ་སེར་སྐྱ་ལས་ཁ་སྤུ་ལྟ་བུ་
མང་དུ་གྱེས་པ། སྡོང་པོ་ཕྲ་ལ་དྲང་པ། ལོ་མ་ལྗང་འཇམ་ཕྲ་ཞིང་རལ་གྲིའི་དབྱིབས་
ཅན། མེ་ཏོག་སྔོ་དམར་བཞད་པ་ཞིག་གོ །ནིམ་པ་དང་། འདི་ནི་བྲག་གི་རྩ་བའམ་
བྲག་སྲུབ་སོགས་ལས་སྐྱེས་པའི་ཤིང་ཕྲན་ཞིག་སྟེ། དེའང་རྩ་བ་ཁམ་སྐྱ་སེར་ཉམས་
ཅན། སྡོང་པོ་མདུན་ལྗང་ནག་དང་རྒྱབ་ཁམ་སྐྱ་སྤུ་ཆུང་ཡོད་པ། སྤུ་ཆུང་ལྡན་པའི་ལོ་
ཆུང་ཁ་སྤྲོད་དུ་སྐྱེ་ཞིང་། མེ་ཏོག་སེར་དཀར་ཕྱེ་ལེབ་དབྱིབས་ཅན་མང་དུ་བཞད་པའོ། །
སབ་ཏ་པཎའི་འམ་བོད་སྐད་དུ་འདབ་མ་བདུན་པ་ཞེས་བྱ་སྟེ་དེ་རྣམས་ཀྱི་འདབ་མ་
དག་གོ །འདབ་མ་བདུན་པ་ནི་ཛཱ་ཏིའི་མིང་གི་རྣམ་གྲངས་སུ་བཤད་པས་འདི་དེ་ཡིན་
མིན་བརྟག་པར་བྱའོ། །མེ་ཏོག་གི་སྨན་གང་ཞེ་ན། མེ་ཏོག་ནི་འདི་རྣམས་ཀྱི་མེ་ཏོག་སྟེ།
དེ་ཡང་གོང་དུ་སྨོས་ཟིན་པའི་བ་ཤ་ཀ་དང་ནིམ་པ་དང་། དྷ་ཏ་ཀི་དང༌། ཀླུ་ཤིང་དང་།
འདི་ལ་འགྲེལ་ཆུང་ལས་ནཱ་གའི་ཞེས་གསུངས་ཤིང་། དེ་ནི་ནཱ་ག་པུཥྛ་ཡིན་པ་འདྲ་སྟེ།
ནཱ་ག་པུཥྛ་ནི་ནགས་ཚལ། གཙང་འགྲམ། ལམ་ཟུར་སོགས་སུ་འཁྲུངས་པའི་ཤིང་སྡོང་
ཆེན་པོའི་གྲས་ཀྱི་ཤིང་ཞིག་གི་མེ་ཏོག་སྟེ། འདིའི་སྡོང་པོ་སྐྱ་ལ་མཁྲེགས་ཉམས་ལྡན་པ།
ཡལ་ག་མང་ཞིང་། ཐུང་ལ་སྦོམ་པའི་ཚེར་མ་ཡོད་པ། ལོ་མ་སྔོ་ལྗང་མདུང་རྩེའི་
དབྱིབས་ཅན་ལྔ་འབྲེལ་ལམ་བདུན་འབྲེལ་དུ་ཡོད་པ། མེ་ཏོག་དམར་པོའམ་དམར་
སེར་འདབ་མ་ལྔ་ཅན། འདབ་མའི་རྒྱབ་ངོས་ལ་ཤིན་ཏུ་ཐུང་བའི་སྤུ་འཇམ་ཡོད་པ།
ཟེའུ་འབྲུ་ཤིན་ཏུ་མང་ལ་ཕྲ་ཞིང་རིང་བ་ཁ་དོག་སེར་སྨུག འབྲས་བུ་ཁམ་སེར་ནང་དུ་
ཚི་གུ་འོད་ཅན་ཡོད་པ་ཞིག་གོ །གཞན་ཡང་ཀླུ་ཤིང་ཞེས་པ་འོམ་བུའི་མིང་གི་རྣམ་གྲངས་
ཀྱང་ཡིན་ནོ། །པདྨའི་མེ་ཏོག་གི་ཟེ་བའམ་ཟེ་འབྲུ་དག་གོ །འབྲས་བུའི་སྨན་གང་ཞེ་ན།
ཨུ་རུ་ར་དང༌། འདི་ནི་ཉིན་གྱི་རི་དང་ནགས་ཚལ་དུ་འཁྲུངས་པའི་ཨ་རུ་རའི་ཤིང་གི་

འབྲས་བུ་སྟེ། ཨ་རུ་རའི་ཤིང་ནི་སྡོང་པོའི་ཤུན་པ་སྐྱ་བོ། ཡལ་ཕྲན་གསར་ཚེ་ཁམ་སེར།
ལོ་མ་སྒོང་དབྱིབས་འཐུག་པ་ཕལ་ཆེར་ཁ་སྤྲོད་དུ་སྐྱེ་བ། སྙེ་དབྱིབས་ཀྱི་མེ་ཏོག་སེར་
པོ་འཆར་བ། འབྲས་བུ་ཤུན་པ་ལྗང་གུ་དབྱིབས་འཇོང་པོ་ནང་རུས་པ་ཡོད་པའོ། །འདི་
ལ་རིགས་མང་ཙམ་ཡོད་དོ། །སྐྱུ་རུ་ར་དང་། འདི་ནི་ཚད་པ་ཆེ་བའི་གྲོག་རོང་དང་། རི་
ངོས། ལམ་ཟུར་བཅས་སུ་འཁྲུངས་པའི་སྐྱུ་རུ་རའི་ཤིང་གི་འབྲས་བུ་སྟེ། སྐྱུ་རུ་རའི་
ཤིང་ནི་སྡོང་པོའི་ཡལ་ག་ཕྲ་ལ་རིང་བ། བྱ་སྒོའི་དབྱིབས་ཀྱི་ལོ་མ་ལྗང་གུ་ཡལ་གའི་
ཕྱོགས་གཉིས་ནས་སྐྱེ་བ། མེ་ཏོག་དཀར་སེར་འཆར་ཞིང་། འབྲས་བུ་ཤུན་པ་ལྗང་གུ་
དབྱིབས་རིལ་རིལ་པོ་ནང་རུས་པ་ཆུང་ངུ་མང་པོ་ཡོད་པ་འདོགས་སོ། །བ་རུ་ར་དང་།
འདི་ནི་རིའི་སྲིབ་ངོས་དང་ནགས་ཚལ་གྱི་ནང་དུ་འཁྲུངས་པའི་བ་རུ་རའི་ཤིང་གི་
འབྲས་བུ་སྟེ། ཡལ་ཕྲན་དང་ལོ་རྐང་བཅས་ཀྱི་ཐོག་སྤུ་འཇམ་ཁམ་སེར་ཅན། ལོ་མ་
ལེབ་ཅིང་ཤིན་ཏུ་ཐུང་བའི་སྤུ་ཆུང་ཡོད་པ། མེ་ཏོག་སྟེ་དབྱིབས་དཀར་སེར་ཆུང་ངུ་སྐྱེ་
ཞིང་། འབྲས་བུ་ཁམ་སྐྱ་ཟུར་སོགས་མི་གསལ་བ་ནང་རུས་ཅན་ནོ། །ན་ལེ་ཤམ་མམ་
ཕོ་རིལ་དང༌། འདི་ནི་ཚ་བ་ཆེ་བའི་སར་སྐྱེ་བའི་ན་ལེ་ཤམ་གྱི་ཤིང་གི་འབྲས་བུ་སྟེ། ན་
ལེ་ཤམ་གྱི་ཤིང་ནི་ལོ་མ་སྒོང་དབྱིབས། མེ་ཏོག་མདོག་མི་གསལ་བ། འབྲས་བུ་རིལ་
པོ་སྨིན་མ་ཟིན་དུས་ལྗང་གུ། སྨིན་ནས་དམར་པོ་དང་། བསྐམས་རྗེས་ནག་པོར་འགྱུར་
བའོ། །པི་པི་ལིང་དག་གོ །འདི་ནི་ནགས་ཚལ་དང་། སྨྱུག་མའི་གསེབ། ཁང་པའི་
འགྲམ་སོགས་སུ་འཁྲུངས་པའི་ཤིང་མ་ལྡུམ་གྱི་འབྲས་བུ་སྟེ། ཤིང་མ་ལྡུམ་དེ་ནི་ཡལ་
ཕྲན་སྙི་ལ་མཉེན་པ་ས་ངོས་སུ་ཉལ་ནས་སྐྱེ་བ། ལོ་མ་དང་མེ་ཏོག་ལ་སྤུ་ཆུང་ཡོད་པ།
འབྲས་བུ་དབྱིབས་ནར་མོ་ཁ་དོག་ལྗང་ནག་རིམ་བཞིན་མེ་ཏོག་གི་སྤུ་ཡལ་ནས་དམར་
སེར་དང༌། བསྐམས་ནས་སེར་ནག་ཏུ་འགྱུར་བ་ཕྱི་རྩུབ་པ་ཞིག་གོ །རྩ་བའི་སྨན་ལ་
སོགས་པ་དེ་དག་མཚོན་པ་ཙམ་དུ་ཟད་ཀྱི། རྩ་བའི་སྨན་ནས་འབྲས་བུའི་སྨན་གྱི་བར་
ཟས་ཀྱི་དོན་དུ་ཁྱབ་པར་བྱེད་པ་མ་ཡིན་པ་གཞན་དག་ཀྱང་དེ་དང་དེ་དག་ཏུ་བསྡུ་

དགོས་ཞེས་ལུང་གཞི་ལས་གསུངས་སོ། །འཚོ་བའི་བར་དུ་བཅང་བའི་སྨན་སྤྱི་པའོ་སྟེ་
ཚིའམ་ཐང་ཆུ་ཡོད་པའི་སྨན་གྱི་སྡེ་ཚན་སྟོན་ནོ། །དེ་ནི་གང་ཞེ་ན། འདི་ལྟ་སྟེ། ཤིང་
ཀུན་གྱི་རྩ་བའི་ཐང་ཆུ་དང་། དེའང་ཤིང་ཀུན་ནི་བྱེ་གླིང་དང་ཐང་རྒོད་སོགས་སུ་
འཁྲུངས་ཤིང༌། རྩ་བ་སྦོམ་ལ་རིང་བ་སྒོག་པའི་དྲི་ཤིན་ཏུ་གར་བ་བྲོ་བ། སྡོང་པོ་ལྗང་
སེར་སྦོམ་ལ་རིང་བ་ཁོང་སྟོང་། སྡོང་པོའི་སྟོད་ཆ་ནས་ཡལ་ག་གདུགས་རྩིབ་ལྟར་གྱེས་
པ། ལོ་མ་སྔོ་ལྗང་སྒྲོ་དབྱིབས་མང་པོ་སྐྱེ་བ། མེ་ཏོག་དཀར་པོ་གདུགས་དབྱིབས་ཅན་
ཡལ་གའི་རྩེར་འཆར་བའོ། །ཤིང་སཱ་ལའམ་སྤོས་དཀར་ཤིང་གི་ཐང་ཆུའམ་སྲུ་རྩི་སྟེ།
སྤོས་དཀར་རམ་གུ་གུལ་དཀར་པོ་དང༌། སྤོས་དཀར་ཤིང་ནི་སྡོང་པོ་སེར་སྨུག་
མཁྲེགས་ཉམས་ལྡན་པར་ཡལ་ག་དང་ཡལ་ཕྲན་མང་ལ་སྐྱེ་དབྱིབས་སྟར་སྡོང་དང་
ཕྱོགས་མཚུངས་པ། དབྱར་དུས་དང་སྟོན་དཔྱིད་ལ་ཐང་ཆུ་འཛག་པ་དེ་རྒྱུན་རིང་སོང་
རྗེས་ཐང་ཆུའི་ཁ་དོག་དཀར་པོ་རྟ་སོ་ལྟར་གྱུར་ཅིང་། ལོ་མ་ལྗང་སེར་ཅུང་ཆེ་བ་སྒོང་
དབྱིབས་སྤུ་དཀར་ཐུང་ངུ་ཡོད་པ་ཕན་ཚུན་ཁ་སྤྲོད་དུ་སྐྱེ་བ། མེ་ཏོག་སེར་པོ་འདབ་མ་
ལྔ་དང་ལྡན་པ་ཡལ་གའི་མཚམས་ནས་འཆར་བའོ། །རྒྱ་སྐྱེགས་དང་། འདི་སྔ་རབས་
ཀྱི་གཞུང་འགར་རྒྱ་སྐྱེགས་ཀྱི་ཤིང་གི་ཐང་ཆུ་ཡིན་པར་བཤད་ཀྱང་། དེང་དུས་ཀྱི་སྐྱེ་
དངོས་རིག་པ་པས་ཞིབ་འཇུག་བྱས་པ་ལྟར་ན། རྒྱ་སྐྱེགས་ཀྱི་ཤིང་གི་གསེབ་ཏུ་གབ་
ནས་སྡོད་པའི་འབུ་ཞིག་གིས་ཤིང་རིགས་འགའ་ཞིག་གི་འོ་མའམ་ཁུ་བ་གཞིབ་པ་
ལས་བྱུང་བའི་ཟག་རྫས་ཡིན་པར་བཤད་དེ། དེའང་ཤིང་གི་ཡལ་ཕྲན་གྱི་ཕྱི་ལ་
གཡོགས་པའི་ཚུལ་དུ་ཡོད་ཅིང་། ཁ་དོག་དམར་སྨུག་དང་ཁམ་སེར། ཡང་ལ་སོབ་པ།
ཕལ་ཆེ་བ་མཛུབ་མོའི་སྦོམ་ཕྲ་ཙམ་གཉེར་མ་ཅན། ནང་ནས་ཤིང་གི་ཡལ་ཕྲན་གོག་
ཤུལ་ཡོད་པ་ཞིག་གོ །སྤྲ་ཚིལ་དང༌། ཤིང་གཞན་དག་གི་ཤིང་མ་ཞོ་སྟེ་ཐང་ཆུའོ། ། །
འཚོ་བའི་བར་དུ་བཅང་བའི་སྨན་འགྱུར་བྱེད་དོ་ཞེས་འགྱུར་བྱེད་ཐལ་བའི་སྡེ་ཚན་སྟོན་
ནོ། །དེ་གང་ཞེ་ན། འདི་ལྟ་སྟེ། ཏིལ་གྱི་ཐལ་བ་དང་། རྒྱ་སྐྱེགས་ཀྱི་ཤིང་གི་ཐལ་བ་

དང༌། རྒྱ་སྐྱེགས་ཀྱི་ཤིང་ནི་ལོ་མང་སྐྱེ་བའི་ཤིང་སྡོང་པོ་རིང་པོའི་རིགས་ཏེ། སྡོང་པོ་སྐྱ་
ལ་ཡལ་ག་དང་ཡལ་ཕྲན་མང་བ། ལོ་མ་ལྗང་ལ་རྒྱབ་སྐྱ་བ་ཅུང་འཐུག་པ་སྙིང་དབྱིབས་
ཅན། མེ་ཏོག་དཀར་ལ་འདབ་མ་མང་བ་བཞད་པའོ། །ས་ཚུར་གྱི་ཐལ་བ་དང་། འདི་
ནི་རྡོ་གཡའ་མའི་བྲག་ཕུག་ལྟ་བུ་ས་བྲག་སྔོ་བ་དང་ནག་པ་སོགསཾ་ལས་བྱུང་བའི་ནག་
ཚུར་རམ་མཚུར་ཞེས་གྲགས་པ་དེ་ཡིན་ནོ། །ནས་ཀྱི་ཐལ་བ་དང་། ནས་ཀྱི་གྲ་མའི་སྟེ་
ནས་ཀྱི་ཤུན་པའི་ཐལ་བ་དང༌། ཤིང་བ་ཤཱ་ཀའི་ཐལ་བ་དང༌། དེ་རྣམས་དང་འདྲ་བ་
གཞན་དག་གི་ཐལ་བའི་འགྱུར་བྱེད་དོ། །འདི་ལ་ལུང་གཞི་ལས། ནས་ཀྱི་ཐལ་བ་
དང༌། ནས་ཀྱི་ཕུབ་མའི་ཐལ་བ་དང་། ཤིང་སརྫི་ཀིའི་ཐལ་བ་དང་། ཏིལ་གྱི་ཐལ་བ་
དང༌། ཤིང་འབའ་ཤིག་ཀའི་ཐལ་བའོ། །ཞེས་གསུངས་སོ། །འཚོ་བའི་བར་དུ་བཅང་
བའི་སྨན་ལན་ཚྭའོ་ཞེས་ལན་ཚྭའི་སྡེ་ཚན་སྟོན་ནོ་ཞེས་པའོ། །དེ་གང་ཞེ་ན། འདི་ལྟ་སྟེ།
རྒྱམ་ཚྭ་དང་། འོདི་ནི་ཁ་ཆེའི་གྲོང་ཁྱེར་གཙུག་བརྟན་དང་ཉེ་བའི་བྲག་དང་མཚོ་ལས་
བྱུང་བའི་ཚྭ་རིགས་ཤིག་སྟེ། མཆོག་ནི་བྲག་ལས་བྱུང་བ་རྡོག་ཆེ་ཆུང་ངེས་པ་མེད་པ།
དབྱིབས་གྲུ་བཞི། ཆེ་ཆུང་ཇི་ལྟར་བཅག་ཀྱང་གྲུ་བཞིར་འགྲོ་བ། ཁ་དོག་སྔོ་དཀར་
ཤེལ་ལྟར་དྭངས་ཤིང་འོད་དང་ལྡན་པའོ། །མཚོ་ལས་བྱུང་བ་དཀར་པོ་རབ་ཏུ་དྭངས་
པ་ཅོང་ཞིའམ་མཁར་གོང་ལྟ་བུ་འབྲིང་། ཡུལ་གཞན་གྱི་མཚོ་ལས་བྱུང་བ་སྔོ་ནག་སྐར་
མ་ཚིག་ཅིག་དམན་པའོ། །ཁ་རུ་ཚྭ་དང་། འདི་རྡོག་པོ་ཆེ་ཆུང་ངེས་པ་མེད་ལ།
དབྱིབས་ཕལ་ཆེར་ཟུར་མང་དང་། འགའ་ཞིག་གྲུ་བཞི་ཅན། ཁ་དོག་དམར་སྨུག་གམ།
འགའ་ཞིག་དུད་ཁ། ཕྱེ་མར་བཏུལ་ཚེ་ཕལ་ཆེར་སྐྱ་དཀར་དུ་འགྲོ་བ། མྱང་ན་ལན་
ཚྭའི་རོ་དང་ར་གཞོབ་ཀྱི་དྲིའམ་རུལ་དྲི་ལྟ་བུ་བྲོ་བའོ། །ཚྭ་རིགས་ཁ་དོག་དམར་པོ་སྟེ།
ལྕེ་མྱང་ཚ་དང༌། འདི་ཚྭ་མཚོ་འགའ་ཞིག་གི་ཆུ་ལས་རང་བྱུང་དུ་ཆགས་པའི་ཚྭ་རིགས་
ཏེ། དབྱིབས་གྲུ་བཞི། ཁ་དོག་དམར་ཉམས་ཅན་། འགའ་ཞིག་ལ་ཁུང་སོབ་ཡོད་པ་
དང༌། ཡང་ན་སྔོ་ཐིག་འདྲ་བ་ཡོད་པ། མེར་བསྲེགས་ན་ཚག་སྒྲ་དང་བཅས་འཕར་བ།

མྱང་ན་ལན་ཚྭའི་བྲོ་བ་ཤིན་ཏུ་གར་བ་ཡོད་པའོ། །རྒྱ་མཚོའི་ནང་ནས་བྱུང་བའི་ཚྭ་དང༌།
འདི་གཙོ་བོ་རྒྱ་མཚོ་དང་། དེ་བཞིན་དུ་མཚེའུ་ལས་ཀྱང་བྱུང་བའི་ཚྭ་དཀྱུས་མ་སྟེ། ཁ་
དོག་དཀར་ཞིང་དྭངས་པ། དབྱིབས་གྲུ་བཞིར་ཆགས་པ་སོགས་སོ། །བ་ཚྭའོ། །འདི་
གྱང་རལ། གད་ཁ། བ་ཚྭ་ཅན་གྱི་ཆུ་རྒྱུད་སོགས་རླན་གཤེར་ཆེ་སར་ཆགས་པ། ཁ་
བའི་ཕྱེ་མའམ་བ་མོ་འདྲ་བ། མེར་བསྲེགས་ན་འབར་གས་མི་བྱེད་པ། མྱང་ན་ལན་
ཚྭའི་རོ་བྲོ་བའོ། །ལུང་གཞི་ལས། རྒྱམ་ཚྭ་དང་། ལན་ཚྭ་སྨུག་པོ་དང་། ཁ་རུ་ཚྭ་དང་།
ལན་ཚྭ་དང་། རྒྱ་མཚོའི་ལན་ཚྭའོ། །ཞེས་གསུངས་སོ། །སྨན་ཁུའོ་ཞེས་སྨན་ཁུའི་སྡེ་
ཚན་སྟོན་ནོ་ཞེས་པའོ། །དེ་ནི་གང་ཞེ་ན། འདི་ལྟ་སྟེ། ཤིང་ཨ་མྲ་དང་། ནིམ་པ་དང་།
ཀོ་ཤམ་པ་དང་། ཤི་རི་ཤུ་དང༌། འཛམ་བུ་རྣམས་ཀྱི་ཁུ་བ་དག་གོ །འཛམ་བུའི་ངོས་
འཛིན་ལ་གཏམ་རྒྱུད་གསེར་གྱི་ཐང་མ་ལསཾ། འཛམ་བུའི་སྡོང་པོ་ནི་ཐོག་ཚད་གཉིས་
གསུམ་ཙམ་ལོ་མ་སྡུག་ཅིང་ཡལ་ག་འཐོར་ཏེ་མ་གྱེས་པ་ཚོམ་བུའི་ཚུལ་དུ་ཆགས། དེའི་
འབྲས་བུ་བོད་དབུས་གཙང་ན་ཀུ་ཤུ་ཟེར་ཞིང་། ཨ་མདོ་རྣམས་ཆང་བ་ལིར་འབོད་པ་
དེ་འཁྲུལ་མེད་རང་དུ་འདུག ཅེས་སོ། །གཡན་པ་ལ་སོགས་པའི་ནད་སེལ་བའི་སྨན་
ཁུ་ཅི་ཙམ་གྱིས་ཆོག་པ་བསྟེན་ནོ། །དེ་ཡང་ནད་སོས་ཀྱི་བར་དུ་སྨན་ཁུས་ལན་དུ་མ་
བཀྲུར་རུང་ངོ་ཞེས་པའོ། །ནད་པའི་ལུས་ལ་སྨན་ཁུས་བྱུགས་ཏེ་ལག་པས་ཅི་ཙམ་ཆོག་
གི་བར་དུ་ལུས་མཉེས་ནས་ཆུ་ཐ་མལ་པས་བཀྲུས་ན་ཡང་ངོ་སྟེ་བཀྲུས་ནས་སླར་ཡང་
སྨན་ཁུ་ཅི་ཙམ་ཆོག་པ་བསྟེན་ནོ་ཞེས་པའོ། །ནད་པའི་ལུས་ལ་སྨན་ཁུས་བྱུགས་ཤིང་
ལུས་མཉེ་བ་ལ་ནི་སྨན་ཁུས་ལན་དུ་མ་བཀྲུ་བ་དེ་ལྟར་ཡིན་ཡང་ནད་པ་ཉམས་ཆུང་
བའི་ལུས་མི་མཉེ་བ་ལ་ཉིན་གཅིག་ལ་ལན་ཅིག་སྨན་ཁུས་བཀྲུའོ། །སྨན་ཁུ་རྣམ་པ་
དེ་ལྟར་བསྟེན་ནོ། །སྨན་སྨོས་པས་དུག་སྨན་ཡང་མ་བསྡུས་པ་ཉིད་མ་ཡིན་ནོ། །དུག་
སྨན་དེ་ནི་འཚོ་བའི་བར་དུ་བཅུང་བ་ཉིད་དོ། །དུག་སྨན་དེ་ནི་གང་ཞེ་ན། ནུ་ཞོས་
འཚོ་བའི་བེའུ་རྣམས་ཀྱི་ལྕི་བ་དང་གཅིན་དག་ནི་དུག་སྨན་དེ་ཞེས་བྱའོ། །དེའང་ལུང་

གཞི་ལས། ལྕི་བ་ནི་བྱུང་ནས་རིང་པོ་མ་ལོན་པའི་བེའུ་རྣམས་ཀྱིའོ། །གཅིན་ཡང་དེ་
དག་ཁོ་ནའོ། །ཞེས་སོ། །བེའུ་རྣམས་ཀྱི་ལྕི་བ་དང་གཅིན་ལ་སོགས་པ་དེ་དག་ནི་དུག་
ཟོས་པ་ལ་ཕན་ནོ། །དེ་ཡང་འགྲེལ་ཆུང་ལས། བེའུའི་ལྕི་བ་དང་གཅིན། དུག་འཐུང་
མ་ཐག་ཏུ་དེ་འཐུངས་ན་སླར་སྐྱུག་པའི་ཕྱིར་བཅང་ངོ༌། །ཞེས་སོ། །དུག་སྨན་ཐལ་
བའིའོ་ཞེས་ཐལ་བའི་སྡེ་ཚན་སྟོན་ནོ་ཞེས་པའོ། །གང་གི་ཐལ་བ་ཞེ་ན། ཤིང་ཀན་རྩ་
ནཱ་དང་། ཀཱ་པཱི་ཏ་ལ་དང༌། འདི་ནི་ཨ་ག་རུ་དཀར་པོའི་མིང་གི་རྣམ་གྲངས་ཏེ། དེ་ནི་
ཤིང་གསེབ་སོགས་སུ་འཁྲུངས་པའི་ཤིང་སྡོང་ཆེན་པོའི་རིགས་ཏེ། སྡོང་པོ་ཡང་ལ་
སོབ་པ་ཕྱི་ཤུན་སྐྱ་བོ་ཡོད་པ། ཡལ་ཕྲན་དང་མེ་ཏོག་གི་གོས་བཅས་ལ་སྤུ་འཇམ་ཡོད་
པ། ལོ་མ་འཐུག་འཇམ་སྒོང་དབྱིབས། མེ་ཏོག་ལྗང་སེར་འདབ་ལྔ་ཅན་འཆར་བའོ། །
ཨ་ཤོད་ཐུ་དང་། ཨུ་དུམ་ཝཱ་ར་དང༌། ནྱ་གྲོ་དྷ་རྣམས་ཀྱི་ཐལ་བའོ། །ནྱ་གྲོ་དྷ་ཇི་ལྟ་བུ་
ཞིག་ཡིན་ཚུལ་གཏམ་རྒྱུད་གསེར་གྱི་ཐང་མ་ལས། མ་དྷུ་རའི་ཤར་གྱི་མཚོ་ཁར་རྒྱ་གྲོ་
དྷ་ཞིག་གྲགས་ཅན་ཡོད་པའི་འཁོར་རྒྱང་ལ་རྒྱང་གྲགས་གཅིག་ཙམ་ཡང་ཡོད་ཟེར།
ཡལ་ག་རྒྱང་རིང་བར་དུ་བརྐྱངས་པའི་བར་བར་ནས་ཤིང་རྩིད་ལྟ་བུ་ཞིག་ཐུར་དུ་
དཔྱངས། རིམ་གྱིས་ས་གཞི་ལ་ཐུག་ཏེ་ས་ཕུག་ནས་ཐུར་དུ་འགྲོ། དེ་ནས་སྒོར་དུ་སོང་
སྟེ་དེ་ཡང་ཤིང་གི་གཞུང་རྟ་(སྟེ་ཚུགས་ཀ}གཉིས་པ་ལྟར་ཡོང་། དེ་འདྲ་མང་པོ་ཡལ་གའི་
ཕྱོགས་ཕྱོགས་ནས་འོངས། རྒྱང་ནས་བལྟས་ན་སྡོང་པོ་མང་པོ་ཕྱོགས་གཅིག་ཏུ་སྐྱེས་
པ་ལྟར་སྣང་། དོན་ལ་ཡལ་གའི་སྟེང་གི་རྩ་བ་རྣམས་རེད། དེ་འདྲ་མེད་ན་ཡལ་ག་ཐད་
དུ་བརྐྱངས་གྲགས་པས་ཆགས་པ་ལས་འོས་མེད། ཅེས་དང༌། ཤིང་ཆེན་རེ་རེ་ལ་ཡང་
རྩ་བ་དེ་ལྟ་བུ་ཆེ་ཆུང་བསྡོམས་པ་སུམ་སྟོང་ལྷག་ཙམ་རེ་ཡོད་ཅིང་། མི་བདུན་སྟོང་ཙམ་
རེ་ཤིང་གཅིག་གི་འོག་ཏུ་སྡོད་ནུས། ཞེས་སོ། །ཤིང་དེ་རྣམས་ཀྱི་ཐལ་བ་དེ་དུག་ལ་
ཕན་པའོ། །ཐལ་བ་རྣམས་དུག་འཐུང་མ་ཐག་ཏུ་འཐུངས་ན་འཚོ་བའི་ཕྱིར་བཅང་ངོ་
ཞེས་འགྲེལ་ཆུང་ལས་སོ། །དུག་ལ་ཕན་པའི་ས་ནི་སོར་བཞིའི་འོག་གི་ས་བཟང་ངོ༌། །

དེ་ནི་རླུང་དང་ཉི་མ་ལ་སོགས་པས་མ་ཉམས་པའི་ཕྱིར་རོ། །དགེ་སློང་རྣམས་ཀྱིས་ས་
བརྐོར་མི་རུང་བས་ན་དུག་སྨན་དེ་ནི་དགེ་བསྙེན་དད་པ་ཅན་ལས་བླང་ངོ༌། །ཊི་ཀ་
ལས། དུག་སྨན་དེ་དག་ནི་རྐྱེན་དུ་འབབ་པ་མ་ཡིན་པའི་ཕྱིར་གསང་སྟེ་བྱ་བ་ཡིན་པར་
རིགས་པས་དེའི་ཕྱིར་དགེ་བསྙེན་དད་པ་ཅན་ལས་བླང་བ་དང་བྱིན་ལེན་ཡང་དེས་
བསྟབ་པར་གསུངས་སོ། །འོག་ནས་ཤ་དང་ནས་ཀྱི་སྦྱོར་བ་འབྱུང་བ་དག་ཀྱང་དེ་ཁོ་ན་
བཞིན་དུ་བྱ་བར་རིག་པར་བྱའོ། །ཞེས་སོ། །དགེ་བསྙེན་དད་པ་ཅན་དེས་དུག་སྨན་
དེའི་བྱིན་ལེན་བསྟབ་པར་བྱའོ། །གཉིས་པ་དུས་རུང་གི་སྨན་དུས་དང་དུས་མ་ཡིན་
པར་བསྟེན་ཚུལ་ནི། ཤའི་བདག་ཉིད་ཀྱི་སྨན་དེ་ཡང་ངོ་། །ཐམས་ཅད་ཤན་པའི་
གནས་ནས་བླང་ངོ་། །དེ་ནི་བྱ་བ་ཉིད་ཡིན་ནོ། །གལ་ཏེ་དུས་མ་ཡིན་པར་ནས་ལས་
བྱས་པའི་སྨན་དགོས་པ་ཉིད་ཡིན་ན་དེའི་དོན་དུ་བ་ལང་རྒན་པོའི་ལྕི་བའི་ནས་ཀྱིས་
ཆོག་པར་བྱའི་གཞན་བཟའ་བར་མི་བྱའོ། །གལ་ཏེ་སྐྱོ་མ་ཚགས་ཀྱིས་བཙགས་ན་སྟེ་
གཞན་ནི་མ་ཡིན་ནོ། །གལ་ཏེ་ཤའི་སྨན་དགོས་པ་ཉིད་ཡིན་ན་མཚའི་རྟུག་པའི་ཤས་སོ། །
གལ་ཏེ་ཁུ་བ་ཚགས་ཀྱིས་བཙགས་ན་སྟེ་གཞན་ནི་མ་ཡིན་ནོ། །ཞེས་གསུངས་ཏེ། ཤའི་
བདག་ཉིད་ཀྱི་སྨན་དེ་ཡང་ངོ་སྟེ་དགེ་བསྙེན་དད་པ་ཅན་དེས་བྱིན་ལེན་བསྟབ་པར་
བྱའོ་ཞེས་པའོ། །ཊཱི་ཀ་ལས། གལ་ཏེ་དགེ་བསྙེན་དད་པ་ཅན་ཡང་མེད་ལ། ནད་པ་
ཡང་ནད་ལ་བར་(རྗེ་ཆེར་)གྱུར་ན་དེའི་ཚེ་གཞན་ལས་ཀྱང་བླང་བ་དང་བྱིན་ལེན་བྱ་སྟེ།
གསོ་བའི་དོན་ནི་མ་གཏོགས་སོ་ཞེས་གསུངས་པའི་ཆོ་ག་ལས་རིག་པར་བྱའོ། །ཞེས་
སོ། །ཤ་རློན་པ་འབའ་ཞིག་ཏུ་མ་ཟད་ཀྱི་ཤའི་སྨན་ཐམས་ཅད་དགེ་བསྙེན་དད་པ་ཅན་
གྱིས་ཤུན་པའི་གནས་ནས་བླང་ངོ༌། །དགེ་བསྙེན་དད་པ་ཅན་གྱིས་ཤན་པའི་གནས་
ནས་ཤའི་སྨན་བླང་བ་དེ་ནི་བྱ་བ་ཉིད་ཡིན་ནོ། །གལ་ཏེ་དུས་མ་ཡིན་པ་ཕྱི་དྲོ་ལ་
སོགས་པར་ནས་ལས་བྱས་པའི་སྨན་བསྟེན་དགོས་པ་ཉིད་ཡིན་ནཱ་ནས་ལས་བྱས་
པའི་སྨན་དེའི་དོན་དུ་བ་ལང་རྒན་པོ་ལ་ནས་བྱིན་ཏེ་བ་ལང་རྒན་པོའི་ལྕི་བའི་ནང་

ནས་བྱུང་བའི་ནས་ཀྱིས་ཆོག་པར་བྱའི་ནས་གཞན་དུས་མ་ཡིན་པར་བཟའ་བར་མི་
བྱའོ། །བ་ལང་རྒན་པོའི་ལྕི་བའི་ནང་གི་ནས་ཀྱིས་ཆོག་པར་བྱ་བ་དེ་ཡང་གལ་ཏེ་ལྕི་
བའི་ནས་དེ་ལས་བྱས་པའི་སྐྱོ་མ་ཚགས་ཀྱིས་བཙགས་ན་དེས་ཆོག་པར་བྱ་བ་ཡིན་པ་
སྟེ་དེ་ལས་གཞན་ཚགས་ཀྱིས་མ་བཙགས་པ་ནི་བཟའ་བར་བྱ་བ་མ་ཡིན་ནོ། །ཊི་ཀ་
ལཾས། དེས་མ་ཆོག་ལ་ནད་པ་ཡང་ནད་ལ་བར་འགྱུར་བ་ལྟ་ན་དེའི་འོག་ཏུ་གཟོད་ན་བ་
དུས་སོ་ཞེས་གསུངས་པ་དང་སྦྱར་ཏེ། ནས་གཞན་ལས་བྱས་པའི་སྨན་ཡང་བཟའ་བར་
བྱའོ། །ཞེས་དང༌། ལུང་གླེང་གཞི་ལས། གཞན་གྱིས་མ་ཟོས་པའི་ནས་ལས་ཕྱེར་བྱོས་
ཏེ་ཚགས་ཀྱིས་ཚོགས་ལ་བྱིན་ཅིག་ཅེས་དང༌། སྨན་པས་བསྒོ་ན་ཕྱེ་ལ་འདེ་གུ་བྱོས་ལ་
བྱིན་ཅིག ཅེས་དང༌། ཕྱེ་ལས་ཟན་དུ་བྱས་པ་དང༌། དེ་ཉིད་ཀྱང་རུང་སྟེ་ཐམས་ཅད་
བྱིན་ཅིག ཅེས་གསུངས་སོ། །དེ་ཡང་སྔ་མ་སྔ་མ་རྣམས་ཀྱིས་ནད་པ་སོས་ན་ཕྱི་མ་ཕྱི་
མ་སྦྱིན་པར་མི་བྱའོ། །གལ་ཏེ་དུས་མ་ཡིན་པར་ཤའི་སྨན་བསྟེན་དགོས་པ་ཉིད་ཡིན་
ན་དེའི་དོན་དུ་མཚའི་སྟེ་འཕར་བ་སོགས་ཀྱི་ཆུག་པའི་སྟེ་ལུད་མའི་ནང་ནས་བྱུང་བའི་
ཤས་ཆོག་པར་བྱ་དགོས་སོ། །དེས་ན་ཤ་གཞན་དུས་མ་ཡིན་པར་བཟའ་བར་མི་བྱའོ། །
རྟུག་པའི་ཤ་དེས་ཆོག་པར་བྱ་བ་དེ་ཡང་གལ་ཏེ་ཤ་དེ་ལས་བྱས་པའི་ཁུ་བ་ཚགས་
ཀྱིས་བཙགས་ན་དེས་ཆོག་པར་བྱ་བ་སྟེ་དེ་ལས་གཞན་ཚགས་ཀྱིས་མ་བཅིགས་པ་ནི་
བཟའ་བར་བྱ་བ་མ་ཡིན་ནོ། །ཊཱི་ཀ་ལཾས། དེས་མ་ཆོག་ལ་ནད་པ་ཡང་ནད་ལ་བར་
འགྱུར་བ་ལྟ་ན་དེའི་འོག་ཏུ་གཟོད་ཤ་གཞན་ལས་བྱས་པའི་སྨན་ཡང་བཟའ་བར་བྱའོ། །
ཞེས་དང་། ལུང་གླེང་གཞི་ལས། སྨན་པས་ཤ་སར་བ་ལས་ཁུ་ཤར་བྱོས་ལ་བྱིན་ཅིག་
ཅེས་བསྒོ་ན་ནི་དེ་ལྟ་བས་ན་རྗེས་སུ་གནང་བ་ནི་ཤ་སར་བ་ལས་ཁུ་ཤར་གྱིས་ལ་དར་
གྱིས་ཚོགས་ཏེ་བྱིན་ཅིག ཅེས་དང་། སྨན་པས་སྣག་ཚོག་{ཤ་སྣག་མོ་བཙོས་པའི་མིང༌།)བྱིན་ཅིག་
ཅེས་བསྒོ་ན་ནི་བྱིན་ཅིག དེ་ལ་སོགས་ཏེ་གཏུབས་པ་དང་། སྐམ་པོ་ཐམས་ཅད་ཀྱང་
བྱིན་ཅིག་ཅེས་གསུངས་སོ། །དེ་ཡང་སྔ་མ་སྔ་མ་རྣམས་ཀྱིས་ནད་པ་སོས་ན་ཕྱི་མ་ཕྱི་མ་

སྦྱིན་པར་མི་བྱའོ། །གསུམ་པ་སྨན་འདྲེས་པ་ལ་ཆོ་ག་གང་གིས་འཇུག་པ་ནི། གཞན་
དང་བཅས་པ་ལ་དེ་ལྷག་པར་སྤྱད་པ་ཡོད་དོ། །དེའི་ཕྱིར་དེ་དང་བཅས་པ་ལ་ཆོ་ག་སྔ་
མས་འཇུག་པར་བྱའོ། །རང་བཞིན་གཞན་དུ་མ་གྱུར་པ་ནི་སྔོན་གྱི་རང་བཞིན་མ་ཡིན་
པ་ཉིད་མ་ཡིན་ནོ། །དེའི་ཕྱིར་གཞན་དང་མ་འདྲེས་པ་ལ་ནི་རང་གི་ཆོ་གས་རུང་བར་བྱ་
བ་མི་འགྲུབ་པ་མ་ཡིན་ནོ། །བུ་རམ་བསྒོང་བའི་ཕྱིར་འབྲས་ཕྱེའི་ནང་དུ་བཞག་པ་ནི་
བཀྲུ་བས་རང་ཁོ་ནའི་གྲངས་ཉིད་དུ་འགྲུབ་བོ། །འགོར་གྱི་གཟུངས་ནི་བུ་རམ་ཉིད་དུ་
ཤེས་པར་བྱའོ། །ཞེས་གསུངས་ཏེ། དུས་རུང་དང་ཐུན་ཚོད་དང་ཞག་བདུན་དང་འཚོ་
བཅང་གི་སྨན་དུས་རིང་བ་ཕྱི་མ་ཕྱི་མ་དེ་གཞན་དུས་ཐུང་བ་སྔ་མ་སྔ་མ་དང་བཅས་པ་
སྟེ་དེ་གཉིས་མངོན་པར་འདྲེས་ཏེ་དབྱེར་མི་རུང་བ་ལོངས་སྤྱད་པ་ལ་དུས་ཐུང་བ་སྔ་མ་
སྔ་མ་དེ་ལྷག་པར་རམ་རྫོགས་པར་སྤྱད་པ་ཉིད་ཀྱི་ཉེས་པ་འབྱུང་བ་ཡོད་དོ། །དཔེར་
ན་དུས་སུ་རུང་བ་དང་ཐུན་ཚོད་དུ་རུང་བ་འདྲེས་པ་ལ་ཕྱི་དྲོ་ལོངས་སྤྱད་ན་སྔ་མ་དུས་
རུང་ལྷག་པར་སྤྱད་པའི་ཉེས་པ་འབྱུང་བ་ཡོད་པ་ལྟ་བུའོ། །དེའི་ཕྱིར་སྨན་སྔ་མ་དུས་
རུང་དེ་དང་བཅས་པ་ཉིད་ཀྱི་སྨན་གཞན་ཐུན་ཚོད་དུ་རུང་བ་ལ་ཟས་ཀྱི་ཆོ་ག་སྔ་མས་
ཏེ་དུས་རུང་གི་ཆོ་གས་འཇུག་པར་བྱའོ། །དེ་བཞིན་དུ་ཐུན་ཚོད་དུ་རུང་བ་དང་བཅས་
པའི་ཞག་བདུན་པ་ལ་ནི་ཐུན་ཚོད་དུ་རུང་བའི་ཆོ་གས་འཇུག་པར་བྱ་བ་དང༌། ཞག་
བདུན་པ་དང་བཅས་པའི་འཚོ་བཅང་ལ་ཞག་བདུན་པའི་ཆོ་གས་འཇུག་པར་བྱ་བ་དང་།
སྨན་གཞན་གསུམ་དང་དུས་རུང་འདྲེས་པ་ལ་ཆོ་ག་སྔ་མ་དུས་རུང་གིས་འཇུག་པར་བྱ་
བ་སོགས་སོ། །སྨན་འདྲེས་པ་སོ་སོར་དབྱེར་རུང་ན་སྔ་མ་ལྟར་མི་བཙན་གྱིས་ཕྱེ་ཞིག་
ཅེས་འགྲེལ་ཆུང་ལས་མདོ་འོག་མའི་སྐབས་ནས་འཆད་དོ། །བུ་རམ་འབྲས་ཕྱེའི་ནང་
དུ་བཞག་པ་ལྟ་བུ་སྨན་རིགས་མི་མཐུན་པ་གཞན་དང་རེག་ཀྱང་སྨན་རང་གི་རང་
བཞིན་གཞན་དུ་མ་གྱུར་པ་ནི་སྔོན་གྱི་རང་བཞིན་མ་ཡིན་པ་ཉིད་མ་ཡིན་ནོ། །དེའི་
ཕྱིར་སྨན་རིགས་མི་མཐུན་པ་གཞན་དོང་རེག་ཀྱང་གཞན་དང་མ་འདྲེས་པ་ལ་ནི་སྨན་

རང་གི་ཆོ་གས་བྱིན་གྱིས་བརླབས་པས་ལོངས་སྤྱད་པ་རུང་བར་བྱ་བ་མི་འགྲུབ་པ་མ་
ཡིན་ནོ། །དེ་ཡང་ལུང་གཞི་ལས། དགེ་སློང་ལྗོངས་རྒྱུར་ཆས་པ་རྣམས་ཀྱིས་འབྲས་
དང་ཕྱེ་དག་གི་ནང་དུ་བུ་རམ་བཅུག་པ་ལས་ལམ་གྱིས་ངལ་ནས་བཟའ་བར་འདོད་ན་
འགྱོད་པས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་
བ་དང་། བཅོམ་ལྡན་འདས་ཀྱིས་བཀའ་བསྩལ་པ། དགེ་སློང་དག་ཟས་དེས་ཟས་ཀྱི་
བྱ་བ་བྱེད་མི་ནུས་པས་འབྲས་དག་གི་ནང་དུ་བཅུག་པ་གང་ཡིན་པ་དེ་སྤྲུགས་ནས་
བཟའ་བར་བྱའོ། །ཕྱེ་རྣམས་ཀྱི་གང་ཡིན་པ་དེ་ནི་ཆུས་བཀྲུས་ནས་བཟའ་བར་བྱའོ། །
ཁ་ཅིག་ཞུ་བར་གྱུར་པ་དེ་བཀུར་མ་རུང་སྟེ། ཟས་དང་བཅས་པ་ཉིད་དུ་གྱུར་ནས།
བཅོམ་ལྡན་འདས་ཀྱིས་བཀའ་བསྩལ་པ། སྨྱུག་མའི་ཚལ་པས་བཞར་ལ་ཆུས་བཀྲུ་
པར་བྱའོ། །འོན་ཀྱང་ཟས་མེད་པར་བྱ་མ་ནུས་ནས། བཅོམ་ལྡན་འདས་ཀྱིས་བཀའ་
བསྩལ་པ། ལེགས་པར་བསལ་ཏེ། ཆུའི་ནང་དུ་མཉེས་ལ་བཏུང་བར་བྱས་ནས་དེ་
ཚགས་ཀྱིས་བཙགས་ལ་བཏུང་བར་བྱ་སྟེ། དེ་ལ་འགྱོད་པར་མི་བྱའོ། །ཞེས་གསུངས་
སོ། །བུ་རམ་བསྐོལ་ནས་བསྒོང་བ་སྟེ་གོང་བུར་གནས་པར་བྱ་བའི་ཕྱིར་འབྲས་ཕྱེའི་
ནང་དུ་བཞག་སྟེ་གོང་བུར་གྱུར་པ་ན་འབྲས་ཕྱེའི་བག་ཆགས་པ་ནི་འབྲས་ཕྱེའི་བག་
ཆགསཾ་པ་དེ་བཀྲུ་བས་ཞག་བདུན་པ་རང་ཁོ་ནའི་གྲངས་ཉིད་དུ་འགྲུབ་བོ། །བུ་རམ་
བསྐོལ་བ་ན་འགོར་དུ་མི་བཏུབ་པ་སྟེ་ཞུན་དུ་ཆགས་མི་ཐུབ་པ་ལས་འགོར་གྱི་
གཟུངས་འབྲས་ཕྱེ་ལ་སོགས་པ་ཅུང་ཟད་ཅིག་བླུག་པ་དེ་ནི་བུ་རམ་ཉིད་ཡིན་པས་
ཞག་བདུན་པ་ཉིད་ཡིན་གྱི་དུས་སུ་རུང་བ་ནི་མ་ཡིན་པ་ཉིད་དུ་ཤེས་པར་བྱའོ། །བཞི་
པ་སྨན་བྱིན་གྱིས་བརླབ་པ་དགོས་པ་བསླབ་བྱ་དང་བཅས་པ་ནི། བྱིན་གྱིས་བརླབས་
པ་ལ་ནི་གསོག་འཇོག་མི་འབྱུང་ངོ་། །ནད་པའི་ཆེད་དུ་ཡོངས་སུ་ལོངས་སྤྱད་པའི་ཕྱིར་
རང་གི་དུས་ཀྱི་མཐའི་བར་དུ་བྱིན་གྱིས་བརླབ་པར་བྱའོ། །ཟས་སྔ་མའི་ཚེའོ། །བྱིན་
ལེན་བྱས་ཏེའོ། །བྱིན་ལེན་མ་བྱས་པ་དང་གསོག་འཇོག་དང་འདྲེས་པ་བསྲུང་བར་བྱ་

བ་ཡིན་ནོ། །དེའི་ཕྱིར་ལག་པ་གཉིས་བསྙལ་ནས་སོ། །ལག་ཉར་བླངས་པ་དང་
གསོག་འཇོག་བྱས་པ་དང་བྱིན་ལེན་མ་བྱས་པ་དང་ནང་དུ་ཞག་ལོན་པ་དང་ནང་དུ་བཙོས་
པ་དང་དགེ་སློང་གིས་བཙོས་པ་དག་ལ་བྱིན་གྱིས་བརླབས་པ་མི་ཆགས་སོ། །རོ་དང་
སླ་བ་ཉིད་ཡོངས་སུ་གྱུར་ན་གསོག་འཇོག་བྱས་པ་ཉིད་ཡིན་ནོ། །བྱིན་གྱིས་བརླབས་པ་
འོག་མ་དང་ལྷན་ཅིག་ཡོངས་སུ་ལོངས་སྤྱད་པར་མི་བྱའོ། །ཞེས་གསུངས་ཏེ། སྨན་
བྱིན་ལེན་བྱས་ལ་བྱིན་གྱིས་མ་བརླབས་པ་ནི། དཔེར་ན་སྔ་དྲོ་བྱིན་ལེན་བྱས་པ་ཉི་མ་
གུང་ཡོལ་བ་ན་གསོག་འཇོག་ཏུ་འགྱུར་བ་སོགས་ཐུན་དེ་དང་དེའི་མཐར་གསོག་
འཇོག་ཏུ་འགྱུར་ལ། སྨན་ཞག་བདུན་པ་སོགས་སུ་བྱིན་གྱིས་བརླབས་པ་ལ་ནི་ཇི་སྲིད་
བྱིན་རླབས་ཡོད་པ་དེ་སྲིད་དུ་གསོག་འཇོག་གི་ཉེས་པ་མི་འབྱུང་ངོ༌། །གཞན་ཡང་བྱིན་
རླབས་བྱས་ནས་དེ་ཕྱིན་ཡང་དང་ཡང་དུ་ཟ་བ་ན་ཡང་དང་ཡང་དུ་བྱིན་ལེན་བྱེད་མི་
དགོས་པས་ཚེགས་ཆུང་བས་བདེ་བ་ལ་རེག་པར་གནས་པ་དང་། ཆོ་གས་བྱིན་གྱིས་
བརླབས་པས་བཅས་པའི་ས་མཚམས་ཟིན་པའི་དགོས་པ་ཡོད་དོ། །གང་ཟག་གང་གི་
ཕྱིར་བྱིན་གྱིས་བརླབ་ན། ཐུན་ཚོད་དུ་རུང་བ་དང་ཞག་བདུན་པ་དང་འཚོ་བའི་བར་དུ་
བཅང་བ་དག་ནད་པའི་ཆེད་དུ་ཡོངས་སུ་ལོངས་སྤྱད་པའི་ཕྱིར་རང་རང་གི་དུས་ཀྱི་
མཐའི་བར་དུ་བྱིན་གྱིས་བརླབ་པར་བྱའོ། །དུས་སུ་རུང་བ་ནི་བྱིན་གྱིས་བརླབ་མི་
དགོས་ཏེ། དེ་བྱིན་གྱིས་བརླབས་པ་དོན་མེད་པའི་ཕྱིར་རོ་ཞེས་ཊཱི་ཀ་ལས་གསུངས་ཏེ།
དེ་ཡང་རང་དུས་ལས་འདས་ན་བྱིན་གྱིས་བརླབས་ཀྱང་གསོག་འཇོག་མི་ཁེགས་པའི་
ཕྱིར་རོ། །གང་གི་ཚེ་བྱིན་གྱིས་བརླབ་ན། ཟས་སྔ་མའི་དུས་ཉི་མ་གུང་མ་ཡོལ་བའི་
ཚེའོ། །འདི་ལ་རོང་སྟོན་སོགས་འགའ་ཞིག་གིས་མཾཚན་མོ་བྱིན་གྱིས་བརླབ་ཆོག་པར་
བཤད་ཀྱང་། ལུང་གཞི་ལས། དུས་མ་ཡིན་པར་བྱིན་གྱིས་བརླབས་པ་ནི་ལོངས་སྤྱད་
པར་མི་བྱའོ། །ཞེས་དང༌། ཊཱི་ཀ་ལས། བསྐོལ་བ་དང་བཙགས་པ་གཉིས་ནི་དུས་སུ་
བྱས་ཀྱང་རུང༌། དུས་མ་ཡིན་པར་བྱས་ཀྱང་རུང་ལ། བྱིན་ལེན་བྱ་བ་དང་བྱིན་གྱིས་

བརླབ་པ་ནི་དུས་ཁོ་ནར་བྱ་དགོས་སོ་ཞེས་སྔ་དྲོའི་དུས་ཁོ་ནར་བྱ་བར་གསུངས་སོ། །
ཇི་ལྟར་བྱིན་གྱིས་བརླབ་ན། སྔར་བྱིན་ལེན་བྱས་ཏེའོ། །བྱིན་གྱིས་རློབ་པའི་ཚེ་ན་བྱིན་
ལེན་མ་བྱས་པ་དང་གསོག་འཇོག་དང་འདྲེས་པ་བསྲུང་བར་བྱ་བ་ཡིན་ནོ། །དེའང་
བྱིན་ལེན་མ་བྱས་པ་དང་གསོག་འཇོག་བྱས་པ་གཉིས་བྱིན་གྱིས་བརླབ་ཏུ་མི་རུང་བའི་
ཕྱིར་རོ། །དེ་གཉིས་དང་འདྲེས་པ་བསྲུང་བར་བྱ་བ་ཡིན་པ་དེའི་ཕྱིར་ལག་པ་གཉིས་
བསྙལ་ནས་ཏེ་བཀྲུས་ནས་བྱིན་ལེན་བྱས་ཏེ་བྱིན་གྱིས་བརླབ་པར་བྱ་དགོས་སོ། །
ལག་ཉར་བླངས་པ་དང༌། གསོག་འཇོག་བྱས་པ་དང༌། བྱིན་ལེན་མ་བྱས་པ་དང་།
མཚམས་ཀྱི་ནང་དུ་ཞག་ལོན་པ་དང༌། ནང་དུ་བཙོས་པ་དང༌། མཚམས་ཀྱི་ཕྱི་ནང་
གང་ཡིན་ཡང་དགེ་སློང་གིས་བཙོས་པ་དང་ལྔ་པོ་དག་ལ་སྨན་བྱིན་གྱིས་བརླབ་པ་མི་
ཆགས་སོ། །དེ་དག་མི་རུང་བ་ཡིན་པའི་ཕྱིར་རོ། །རྣམ་པ་ཐམས་ཅད་དུ་བྱིན་རླབས་
ཅན་གྱི་སྨན་རང་གི་དུས་ཀྱི་མཐའི་བར་དུ་ལོངས་སྤྱད་དུ་རུང་ངམ་ཞེ་ན། བུ་རམ་གྱི་
བཏུང་བ་བྱིན་ལེན་བྱས་ཤིང་ཞག་བདུན་པར་བྱིན་གྱིས་བརླབས་པ་དེ་ཞག་ལྔ་ན་རོ་
དང་སླ་བ་ཉིད་ཡོངས་སུ་གྱུར་ཏེ་རོ་མངར་བ་ལས་སྒྱུར་བར་གྱུར་རམ་སླ་བ་བཞིན་
སྣང་བ་ལས་བཞིན་མི་སཾང་བར་གྱུར་ན་བྱིན་རླབས་འཇིག་ཀྱང་གསོག་འཇོག་སྐྱེད་
བྱེད་ཀྱི་བྱིན་ལེན་མི་འཇིག་པས། སྐྱ་རེངས་ཤར་བའམ་གུང་ཚིགས་ལྟ་བུའི་ཐུན་ཚོད་
ཀྱི་ཚིགས་འདས་ན་གསོག་འཇོག་བྱས་པ་ཉིད་ཡིན་ནོ། །བྱིན་རླབས་ཞིག་ལ་བྱིན་
ལེན་མ་ཞིག་པའི་རྒྱུ་མཚན་ནི་མཚོ་ཊིཀ་ཏུ། བྱིན་རླབས་ནི་སྨན་གྱི་གནས་སྐབས་ལ་
བརྟེན་པ་ཡིན་པས་རོ་སླར་གྱུར་པ་ན་སྨན་གྱི་གནས་སྐབས་གྱུར་པས་བྱིན་རླབས་ཞིག་
པའོ། །བྱིན་ལེན་ནི་སྨན་གྱི་རིགས་ལ་བརྟེན་པ་ཡིན་པས་རོ་སླར་གྱུར་ཀྱང་སྨན་གྱི་
རིགས་ཞག་བདུན་པ་ལྟ་བུ་ལས་གཞན་དུ་མ་གྱུར་པས་བྱིན་ལེན་མ་ཞིག་པར་ཡོད་པའོ། །
ཞེས་གསུངས་པ་ལྟར་རོ། །དེ་བཞིན་དུ་འཚོ་བཅང་གི་སྨན་ཨ་རུ་ར་ལ་སོགས་པ་
རྣམས་ཀྱང་སྨན་གྱི་ནུས་པ་ཉམས་ནས་ཐུན་འདས་ན་གསོག་འཇོག་ཏུ་འགྱུར་བར་

ཤེས་པར་བྱའོ། །སྨན་གསུམ་པོ་བྱིན་གྱིས་བརླབས་པ་གོང་མ་འོག་མ་དང་ལྷན་ཅིག་
བསྲེས་ཏེ་ཡོངས་སུ་ལོངས་སྤྱད་པར་མི་བྱའོ། །དེའང་ཐུན་ཚོད་དུ་རུང་བ་བྱིན་གྱིས་
བརླབས་པ་དུས་སུ་རུང་བ་དང་ལྷན་ཅིག་ཡོངས་སུ་ལོངས་སྤྱད་པར་མི་བྱ་བ་དང༌།
ཞག་བདུན་པར་བྱིན་གྱིས་བརླབས་པ་དུས་སུ་རུང་བ་དང་ཐུན་ཚོད་དུ་རུང་བ་དག་དང་
ལྷན་ཅིག་ལོངས་སྤྱོད་པར་མི་བྱ་བ་དང༌། འཚོ་བའི་བར་དུ་བཅང་བར་བྱིན་གྱིས་
བརླབས་པ་དུས་སུ་རུང་བ་དང་ཐུན་ཚོད་དུ་རུང་བ་དང་ཞག་བདུན་པ་རྣམས་དང་ལྷན་
ཅིག་ཡོངས་སུ་ལོངས་སྤྱད་པར་མི་བྱའོ། །དེས་ན་ཆོ་ག་སྔ་མས་འཇུག་པར་བྱའོ་ཞེས་
སྔར་སྨོས་པ་ལྟར་བྱའོ། །གཉིས་པ་དེ་ཉིད་མཚོན་བྱེད་དུ་བསྟན་པ་ནི། སྨན་གྱི་གོ་རིམ་
ནི་དཔེའོ། །ཞེས་གསུངས་ཏེ། གོང་དུ་སྨན་གྱི་གོ་རིམ་བཞི་སྨོས་པ་ནི་དཔེའམ་མཚོན་
བྱེད་ཙམ་དུ་ཟད་པའོ། །གསུམ་པ་དེས་མཚོན་བྱའི་དོན་བཤད་པ་ལ་བཞི། མིག་སྨན་
སོགས་བསྟེན་ཚུལ། ཤའི་སྨན་སོགས་བསྟེན་ཚུལ། ཆང་གི་སྨན་བསྟེན་ཚུལ། སྒོག་
པའི་སྨན་བསྟེན་ཚུལ་བསླབ་བྱ་དང་བཅས་པའོ། །དང་པོ་ནི། མིག་སྨན་བསྟེན་པར་
བྱའོ། །སྨན་མ་ཡིན་པའི་དོན་དུ་མི་བྱའོ། །དེའི་སྣོད་རིགས་པའོ། །མིག་སྨན་སྐྱེར་
ཁཎྜའི་ནི་ཟ་མ་ཏོག་གོ །མིག་སྨན་རི་ལུའི་ནི་སྐྱེའའོ། །མིག་སྨན་དུ་བ་དང་སྦྲུས་པ་དང་
ཕྱེ་མ་རྣམས་ཀྱི་ནི་དོང་བུའོ། །ཐུར་མ་བཅང་བར་བྱའོ། །ཟངས་མ་དང་ལྕགས་དག་གི་
བཟང་ངོ་། །རང་འཁྲུངས་དག་གོ །ནད་པས་སྨན་གཞུག་པའི་ཕྱིར་མཆན་ཁུག་བཅང་
བར་བྱའོ། །དེར་མི་ཤོང་བ་ཉིད་ཡིན་ན་བྱུངས་སམ་ཐུམ་པོར་བྱས་ཏེ་བཅེར་རོ། །བཅུག་
པ་མི་འདུལ་བར་བྱ་བའི་ཕྱིར་དུས་དུས་སུ་བསྐམ་མོ། །ཉི་གྲིབ་ལའོ། །བསྐམས་ན་
མཐུ་འབྲིའོ། །མ་རུང་བར་འགྱུར་བའི་རྒྱུ་བྱུང་ན་རང་གིས་བྲུབ་པར་བྱའོ། །བསྙེན་
པར་མ་རྫོགས་པ་མེད་ནའོ། །སྨན་ཕོར་བཅང་བར་བྱའོ། །སྨན་གྱི་ནལ་ཟེ་ཡང་ངོ་། །
འགྲོར་མི་བཏུབ་པས་ཕུལ་བའི་བཏུང་ཕོར་རོ། །ནད་པས་ལན་ཚྭ་བཅང་བར་བྱའོ། །
དེའི་སྣོད་ནི་རཱའི་སྦུབས་བཟང་ངོ་། །ལྕི་བས་ཀུན་ནས་བསྐོལ་བའོ། །དེ་མེད་པའི་ཉེས་

པར་མི་འགྱུར་བར་བྱ་བའི་ཕྱིར་ཁ་གབ་གཞུག་གོ །དེ་ཉིད་ལས་བྱས་པའོ། །དྲིས་
བསྒོས་པའི་སའོ། །ཆུ་བསྲོ་བའི་ཕྱིར་ལྕགས་ཀྱི་གར་བུའོ། །ཐམས་ཅད་ཀྱིས་སྤྱད་པར་
བྱའོ། །བསྲེགས་པ་བརྡེག་པའི་ཕྱིར་དེ་ལ་ལྕགས་ཐག་གདགས་སོ། །ཚ་བའི་དུས་ན་
གཤེར་བས་དེ་མནན་ནོ། །བསྲེགས་པ་ན་ཟས་དང་འབགས་པའི་གནས་མེད་དོ། །
རུང་བ་སྔར་བསྲོའོ། །ལོངས་སྤྱད་པ་ཕྱིས་སོ། །འདོམས་ཀྱི་གསོ་བ་བསྟེན་པར་བྱའོ། །
གཞན་གྱིས་འཚོ་བར་ནུས་པ་ཉིད་ན་དེ་ལ་སྦོམ་པོའོ། །འདི་ལ་ཟངས་མའམ་འཁར་
བའི་སྨྱུ་གུ་བཟང་གི་ལྕགས་ཀྱི་ནི་མི་རུང་ངོ་། །མཚོན་གྱི་གསོ་བ་ཡང་དེ་དང་འདྲའོ། །
གདོང་དུ་རྩའི་རྒྱུན་ལས་གཞན་པར་དེ་མི་བསྟེན་ནོ། །གཞང་འབྲུམ་གཅད་པར་མི་བྱའོ། །
མཚོན་ལས་གཞན་པས་ཀྱང་ངོ་། །དེ་ནི་གསང་སྔགས་དང་སྨན་དག་གིས་གསོའོ། །ཞེ་
འགྲས་པ་ལ་གསོར་མི་གཞུག་གོ །གསོ་བའི་ཕྱིར་ནུབ་མོ་ཟ་བ་ནི་ཚུལ་དང་མི་མཐུན་
པ་མ་ཡིན་ནོ། །འདི་ལ་བྱིན་ལེན་མ་བྱས་པ་དང་གསོག་འཇོག་བྱས་པ་དག་མི་རུང་བ་
ཉིད་དུ་དོགས་པར་མི་བྱའོ། །གསོ་བའི་ཕྱིར་རེང་བུའི་དུ་བ་བརྡུབ་པར་བྱའོ། །དེ་ནི་
སྨན་གཅེའུས་འགྲུབ་བོ། །ལྕགས་ལས་བྱའོ། །སོར་བཅུ་གཉིས་པ་བཟང་ངོ༌། །རྣོ་བ་
དང་རྩུབ་པར་མི་བྱའོ། །ཞུན་མར་རམ་འབྲུ་མར་གྱིས་བསྐུས་ཏེ་ཤུབས་སུ་གཞུག་གོ །
དེ་ནི་ཟུང་ངའམ་ཆོས་གོས་ཀྱི་གདང་བུ་ལ་གཞག་གོ །དྲི་མ་མེད་པར་བྱ་བའི་ཕྱིར་མེར་
གཞུག་གོ །སྣར་བླུག་པའི་ལས་བྱའོ། །དེ་ནི་སྣར་བླུག་པའི་སྤྱད་ཀྱིས་འགྲུབ་བོ། །
མཆུ་གཉིས་པ་མི་རྣོ་བ་བཟང་ངོ་། །དེ་བྱའོ། །ཞེས་གསུངས་ཏེ། གོང་དུ་སྨན་བཞི་སྨོས་
པས་འཕངས་པ་གང་ཡིན་ཞེ་ན། མིག་ལ་བསྐུ་བའི་མིག་སྨན་བསྟེན་པར་བྱའོ། །མིག་
སྨན་ལ་ལུང་གཞི་ལས། མིག་སྨན་ནི་ལྔ་སྟེ། མེ་ཏོག་གི་མིག་སྨན་དང་། ཁུ་བའི་མིག་
སྨན་དང༌། ཕྱེ་མའི་མིག་སྨན་དང༌། རི་ལུའི་མིག་སྨན་དང་། བཙག་ཡུགས་སྣམ་གྱི་
མིག་སྨན་ནོ། །ཞེས་སོ། །བཙག་ཡུགས་ནི་རྡོ་བཙག་དམར་པོ་དང་། གསེར་ཡོད་པའི་
ས་འོག་ནས་ཐོན་པའི་ཡུག་རྡོ་དང་གཉིས་ཀྱི་མིང་ངོ༌། །མིག་སྨན་སྔོ་ནག་མིག་མཐའ་

ལ་སྐུད་པ་སོགས་སྨན་མ་ཡིན་པ་སྒེག་པའི་དོན་དུ་མིག་སྨན་བསྟེན་པར་མི་བྱའོ། །
མིག་སྨན་དེའི་སྣོད་རིགས་པའམ་རུང་བ་ཉེ་བར་གཞག་པར་བྱའོ། །ཇི་ལྟ་བུ་ཞེ་ན།
མིག་སྨན་སྐྱེར་བའི་ཁཎྜའི་སྣོད་ནི་ཤིང་བེ་ཏའི་ཟ་མ་ཏོག་གོ །ཁཎྜ་ཞེས་པ་དུམ་བུ་སྟེ།
སྐྱེར་ཤུན་ཆུར་གདུས་པའི་དྭངས་མ་གར་པོར་གྱུར་པའི་དུམ་བུ་ལ་ཟེར་རོ། །ཟ་མ་ཏོག་
ཅེས་པ་འདི་ལ་ལུང་གཞི་ལས། ཁུ་བའི་མིག་སྨན་ནི་གབ་ཙེའི་(སྣོད་ཆུང་ངུ་》ནང་དུའོ། །
ཞེས་གསུངས་སོ། །མིག་སྨན་རི་ལུའི་སྣོད་དང་བཙག་ཡུག་སྣམ་གྱི་མིག་སྨན་གྱི་སྣོད་
ནི་རས་ལ་སོགས་པའི་སྐྱེའུའོ། །ཡང་ན་རིལ་བུ་ཐུམ་པོར་སྐུད་པས་བཅིངས་ལ་ཟུང་ང་
ལ་གདགས་པར་བྱའོ་ཞེས་ལུང་ལས་སོ། །མིག་སྨན་དུ་བ་དང་མིག་སྨན་མིའི་འོ་མ་ལ་
སོགས་པས་སྦྲུས་པའམ་བརྫིས་པ་དང༌། མིག་སྨན་ཕྱེ་མ་རྣམས་ཀྱི་སྣོད་ནི་སྨྱུག་མ་ལ་
སོགས་པའི་དོང་བུའོ། །མིག་སྨན་བསྐུ་བའི་ཐུར་མ་བཅང་བར་བྱའོ། །ཟངས་མ་དང་
ལྕགས་དག་གི་ཐུར་མ་བཟང་ངོ༌། །དེ་གཉིས་ཐམས་ཅད་དུ་བཟོང་ངམ་ཞེ་ན། རང་
འཁྲུངས་སམ་བཞུས་ཏེ་བླུགས་པ་དག་གོ་སྟེ་བཟང་ངོ་ཞེས་པའོ། །བརྡུངས་པའི་ཐུར་
མ་ནི་མི་བཟང་སྟེ། རྩུབ་པའི་ཕྱིར་རོ། །ནད་པས་སྨན་གཞུག་པའི་ཕྱིར་ལྕག་མ་ལ་
སོགས་ལས་བྱས་པའི་སྣོད་ཕྱི་ཤུན་ཀོ་ལྤགས་སོགས་ཀྱིས་བྱས་པ་རིམ་པ་རེ་རེ་ཡང་
སྨན་ཐ་དད་པར་གཞུག་པའི་མིག་མང་ཡོད་ཅིང་ཁ་བཅད་དུ་རུང་བའི་མཆན་ཁུག་
བཅུང་བར་བྱའོ། །མཆན་ཁུག་དེར་སྨན་རྣམས་མི་ཤོང་བ་ཉིད་ཡིན་ན། བུངས་ནི་
ཐུམ་པོ་སོ་སོ་ཞེས་པའི་དོན་ཡིན་པས་ཐུམ་པོ་སོ་སོར་བྱས་ནས་གཅིག་གི་སྟེང་དུ་
གཅིག་སྤུངས་པས་སམ་ཕྱི་ཐུམ་གཅིག་གིས་ཐུམ་པོར་བྱས་ཏེ་བཙེར་རོ། །བཅེར་ཞེས་
པ་སྤུངས་པའི་དོན་ནོ། །སྨན་མཆན་ཁུག་ཏུ་བཅུག་པ་རླན་གྱིས་མི་འདུལ་བའམ་མི་
རུལ་བར་བྱ་བའི་ཕྱིར་སྨན་རྣམས་དུས་དུས་སུ་བསམ་མོ། །གང་དུ་བསྐམ་ན། ཉི་
གྲིབ་འདྲེས་མ་ལ་བསྐམ་པར་བྱའོ། །དེ་ཡང་བར་འགའ་ཉི་མ་ལ་བསམ། བར་འགའོ་
གྲིབ་མ་ལ་བསྐམ་མོ། །ཉི་མ་ཚ་བ་འབའ་ཞིག་ལ་བསྐམས་ན་སྨན་རྣམས་ཀྱི་ནུས་པའི་

མཐུ་འབྲིའོ། །རླུང་དང་ཆར་བ་སོགས་སྨན་མ་རུང་བར་འགྱུར་བའི་རྒྱུ་བྱུང་ན་དགེ་
སློང་རང་གིས་བསྡུ་ཞིང་བྲུབ་པར་བྱའོ། །དེ་ལ་ལག་ཉར་བླངས་པའི་ཉེས་པོ་མེད་དོ། །
གནས་སྐབས་ཐམས་ཅད་དུའམ་ཞེ་ན། བསྙེན་པར་མ་རྫོགས་པ་མེད་ནའོ། །དེ་ཡང་
ལུང་གཞི་ལས། ཁྱིམ་པས་སོ། །ཁྱིམ་པ་མེད་ན་དགེ་སྦྱོང་གིས་སོ། །དགེ་སྦྱོང་མེད་ན་
དགེ་སློང་རང་ཉིད་ཀྱིས་བསྡུ་བར་བྱའོ། །ཞེས་གསུངས་པ་ལྟར་རོ། །ནད་པས་འཁར་
བ་ལས་བྱས་པའི་སྨན་ཕོར་ཆུང་ངུ་བཅུང་བར་བྱའོ། །ནད་པས་སྨན་གྱི་ནལ་ཟེ་སྟེ་
སྨན་ཁག་ཡང་བཅང་ངོ༌། །ཟས་ཟོས་པ་མིད་པར་ཐོགས་ནས་འགྲོར་མི་བཏུབ་པས་དེ་
ཕུལ་བའི་ཆེད་དུ་སྐོམ་བཏུང་བའི་བཏུང་ཕོར་རོ་ཞེས་འཁར་བའི་བཏུང་ཕོར་ཆུང་ངུ་
བཅང་བར་བྱའོ་ཞེས་པའོ། །ནད་པས་ལན་ཚྭ་བཅང་བར་བྱའོ། །འགྲེལ་ཆུང་ལས།
ནད་པས་བད་ཀན་ལ་ཕན་པའི་ཕྱིར་ཚྭ་རྡོག་རྡུམ་པོར་བྱས་ཏེ་མིད། བད་ཀན་གྱི་སྟེང་
དུ་ཕོག་ན་བད་ཀན་སླར་བྱང་བར་ཕན་ཏེ་རྒྱ་མཚོའི་ཚྭ་མ་རྙེད་ན་ཚྭ་ཕལ་བ་བཅང་།
ཞེས་སོ། །ལན་ཚྭ་དེའི་སྣོད་ནི་རཱའི་སྦུབས་བཟུང་ངོ༌། །རཱའི་སྣོད་དེའི་སྣུམ་དང་ཁྲག་
དང་དྲི་མི་ཞིམ་པ་བསལ་བའི་ཕྱིར་ལྕི་བས་ཏེ་ལྕི་བ་དང་བཅས་པའི་ཆུའི་ནང་དུ་ཀུན་
ནས་བསྐོལ་བའོ། །ཁ་གབ་དེ་མེད་པའི་ཉེས་པ་རྫས་མ་རུང་བ་དང་ཉམས་པར་མི་
འགྱུར་བར་བྱ་བའི་ཕྱིར་རྭའི་སྦུབས་དེ་ལ་ཁུ་གབ་གཞུག་གོ །དེ་ཅི་ལས་བྱས་པ་ཞེ་ན།
རྭ་ལྕི་བས་ཀུན་ནས་བསྐོལ་བ་དེ་ཉིད་ལས་བྱས་པའོ། །ནད་པས་ལག་པ་བཀྲུ་བ་ལ་
སོགས་པའི་ཆེད་དུ་དྲིས་བསྒོས་པའི་ས་བཅང་བར་བྱའོ། །དེ་ཡང་ཕྲན་ཚེགས་འགྲེལ་
ལས། དྲིས་བསྒོས་པའི་འཇིམ་པ་ནི་དྲི་དང་ཡང་དག་པར་ལྡན་པ་ནད་ཞི་བར་བྱེད་པ་
ཅན་ནོ། །ཞེས་གསུངས་པས་སྨན་གྱི་དྲིས་བསྒོས་པའི་འཇིམ་པ་བཅང་ཞིང་དེ་དང་སྦྱར་
བའི་ཆུས་བཀྲུ་བར་བྱ་བའོ། །ནད་པས་ཆུ་དག་བསྲོ་བའི་ཕྱིར་ཆུ་ནང་དུ་འཕེན་པའི་
ལྕགས་ཀྱི་གར་བུ་ནད་པས་བཅང་བར་བྱའོ། །དེའང་ལུང་ཕྲན་ཚེགས་ལས། རླུང་ནད་
ཅན་གྱིས་ལྕགས་ཀྱི་ཐུ་ལུམ་བཅང་བར་བྱ་སྟེ། དེས་ཆུ་བསྲོས་ལ་ལུས་རྡུལ་བར་བྱའོ། །

ཞེས་སོ། །དགེ་འདུན་གྱིས་ཀྱང་བཅང་དུ་རུང་བར་རིག་པར་བྱའོ་ཞེས་རང་འགྲེལ་
ལས་སོ། །ནད་པས་བཅང་བ་དེ་ནི་ན་བ་དང་མི་ན་བ་ཐམས་ཅད་ཀྱིས་སྤྱད་པར་བྱའོ། །
ལྕགས་ཀྱི་གར་བུ་མེར་བསྲེགས་པ་ཆུ་ནང་དུ་བརྡེག་པའི་ཕྱིར་གར་བུ་དེ་ལ་ལྕགས་
ཐག་གདུགས་སོ། །ལྕགས་ཀྱི་གར་བུ་སྲེག་པའི་ཚེ་ལྕགས་ཐག་དེ་མེས་ཚུ་བའི་དུས་ན་
རས་མ་གཤེར་བ་སོགས་གཤེར་བས་ལྕགས་ཐག་དེ་མནན་ནོ། །ལྕགས་ཀྱི་གར་བུ་
ཟས་ཀྱིས་རེག་པ་ན་དེ་ལོགས་སུ་བྱི་དོར་མི་དགོས་ཏེ་བསྲེགས་པ་ན་དེ་ཟས་དང་
འབགས་པའི་གནས་མེད་དོ། །བཏུང་བར་བྱ་བ་ལ་སོགས་པའི་ཆུ་རུང་བ་ཤོས་ནི་
སྔར་བསྲོའོ། །ཆབ་ཁུང་སོགས་སུ་ཁྲུས་བྱ་བའི་ཕྱིར་ལོངས་སྤྱད་པ་དག་ནི་ཕྱིས་སོ་
ཞེས་ཕྱིས་བསྲོའོ་ཞེས་པའོ། །དེ་སྔར་བསྲོ་ན་ལྕགས་ཀྱི་ཐུ་ལུམ་མི་གཙང་བར་འགྱུར་
བའི་ཕྱིར་རོ། །སྨན་པ་ན་རེ། གཞན་གྱིས་འཚོ་བར་མི་འགྱུར་རོ་ཞེས་ཟེར་ན་ནད་པས་
འདོམས་ཀྱི་གསོ་བ་ལུས་ཀྱི་མས་ནས་སྨན་བཏང་བ་བསྟེན་པར་བྱའོ། །ཐབས་གཞན་
གྱིས་ནད་དེ་འཚོ་བར་ནུས་པ་ཉིད་ཡིན་ན་འདོམས་ཀྱི་གསོ་བ་བསྟེན་པ་དེ་ལ་ཕམ་པ་
དང་པོའི་ཆར་གཏོགས་པའི་སྦོམ་པོའོ། །དེ་ལྟར་ལུང་མ་མོ་ལས། དགེ་སློང་རྣམས་
ཀྱིས་བྱ་བའི་ཐབས་གཞན་ཡོད་ཀྱི་བར་དུ་བཤང་ལམ་ནས་བླུག་པའི་ལས་མི་བྱ་སྟེ།
བྱེད་ན་ཉེས་པ་སྦོམ་པོར་འགྱུར་རོ། །ཞེས་གསུངས་སོ། །འདོམས་ཀྱི་གསོ་བ་འདི་ལུ་
བཤང་ལམ་དུ་སྨན་གཏོང་བྱེད་ཀྱི་བུ་གུའི་རྒྱུ་ཟངས་མའམ་འཁུར་བའི་སྨྱུ་གུ་བཟུང་གི་
ལྕགས་ཀྱི་སྦུ་གུ་ནི་མི་རུང་ངོ༌། །མཚོན་གྱི་གསོ་བ་གཏར་ཀ་ཡང་འདོམས་ཀྱི་གསོ་བ་
དེ་དང་འདྲ་བར་བསྟེན་པར་བྱ་ཞིང་གཞན་གྱིས་འཚོ་བར་ནུས་པ་ཉིད་ཡིན་ན་དེ་ལ་
སྦོམ་པོའོ་ཞེས་སྦྱར་ཏེ་དེ་ནི་གསོད་པའི་ཆར་གཏོགས་པའི་སྦོམ་པོའོ། །དགེ་སློང་གི་
གདོང་ནི་མེ་ལོང་དང་འདྲ་བས་གདོང་དུ་རྩའི་རྒྱུན་ལས་གཞན་པར་མཚོན་གྱི་གསོ་བ་
དེ་མི་བསྟེན་ནོ། །གདོང་ལ་གཏར་ཀ་བྱ་ན་རྩ་གང་ན་འདུག་པའི་སྟེང་དུ་བྱས་པ་ནི་
ཉེས་མེད་དོ། །འགྲེལ་ཆུང་ལས་རྩ་མེད་པར་གདོང་ལ་གཏར་ཀ་བྱས་ན་གསོད་པའི་

ཆར་གཏོགས་པའི་སྦོམ་པོའོ། །གདོང་ལས་གཞན་པ་ལུས་ལ་རྩ་ཡོད་པ་དང་མེད་པ་
གཉིས་ཀར་སྨན་པས་བསྒོ་བ་བཞིན་དུ་གཏར་ཀ་བྱས་ཀྱང་ཉེས་པ་མེད་པར་གསུངས་
སོ། །གཞུང་འབྲུམ་གཅད་པར་མི་བྱའོ། །ཊི་ཀ་ལས། མཚོན་གྱི་གསོ་བ་མི་བྱའོ་ཞེས་
བྱ་བ་དེའི་ཕྱོགས་གཅིག་ཏུ་གྱུར་པ་ནི། །(ཐབས་གཞན་ཡོད་བཞིན་དུ་གདོང་དུ་མཚོན་གྱི་ལས་
བྱེད་པ་དང་། གཞང་འབྲུམ་གཅོད་པ་འདི་གཉིས་ཡིན་པས་དེའི་ཕྱིར་འདི་གཉིས་ལ་
ཡང་སྦོམ་པོར་རིག་པར་བྱའོ། །ཞེས་སོ། །མཚོན་ལས་གཞན་སེན་མོ་དང་རྒྱུས་པ་དང་
རྟ་རྔ་ལ་སོགས་པས་ཀྱང་ངོ་སྟེ་དེ་དག་གིས་གཞང་འབྲུམ་གཅད་པར་མི་བྱའོ་ཞེས་པའོ། །
གཞང་འབྲུམ་དེ་ནི་གསང་སྔགས་དང་སྨན་དག་གིས་གསོའོ། །གཞང་འབྲུམ་དེ་སྨན་
པ་ཞེ་འགྲས་པ་ལ་གསོར་མི་གཞུག་གོ །ནད་པ་གསོ་བའི་ཕྱིར་ནུབ་མོ་ཟས་ཟ་བ་ནི་
ཚུལ་དང་མི་མཐུན་པ་མ་ཡིན་ནོ། །འགྲེལ་ཆུང་ལས། དགེ་སློང་ནད་པ་ལ་སྨན་པས་
ཕན་པར་བསྒོ་ན་ཕྱི་དྲོ་བཟའ་བ་དང་བཅའ་བ་ཟོས་ཀྱང་ཉེས་མེད། ཅེས་གསུངས་སོ། །
ནད་གསོ་བ་འདི་ལ་བཟའ་བཏུང་གཞན་མེད་ན་བྱིན་ལེན་མ་བྱས་པ་དང་། གསོག་
འཇོག་བྱས་པ་དག་བཟའ་བ་དང་བཏུང་བ་མི་རུང་བ་ཉིད་དུ་དོགས་པར་མི་བྱའོ། །དུ་
བ་རྡུབ་པ་ནི་མུ་སྟེགས་ཀྱི་དཀའ་ཐུབ་ཡིན་པས་འདིར་མི་རུང་ངོ་སྙམ་དུ་དོགས་པ་
བསལ་བའི་ཕྱིར་གློ་ལུ་བ་སོགས་ཀྱི་ནད་གསོ་བའི་ཕྱིར་རེང་བུའི་དུ་བ་ཁོང་པས་
བརྔུབ་པར་བྱའོ། །དུ་བ་རྔུབ་པ་དེ་ནི་སྨན་གྱི་གཅེའུས་འགྲུབ་བོ། །སྨན་གཅེའུ་དེ་
ལྕགས་ལས་བྱའོ། །སྨན་གཅེའུ་དེ་སྲིད་དུ་སོར་བཅུ་གཉིས་པ་བཟུང་ངོ༌། །སྨན་གཅེའུ་
དེ་རྩེ་མོ་རྣོ་བ་དང་རེག་བྱ་རྩུབ་པར་མི་བྱའོ། །དེ་བཻཙས་མི་ཟ་བའི་ཕྱིར་ཞུན་མར་རམ་
འབྲུ་མར་གྱིས་བསྐུས་ཏེ་ཤུབས་སུ་གཞུག་གོ །ཤུབས་དེ་ནི་རྩིག་ངོས་ལ་བཏབ་པའི་
ཕུར་བ་ལ་སོགས་པའི་ཟུང་ངའམ་ཆོས་གོས་ཀྱི་གདུང་བུ་ལ་གཞག་གོ །གཅེའུ་དེ་དྲི་
མ་མེད་པར་བྱ་བའི་ཕྱིར་མེར་གཞུག་གོ །ཆུས་བཀྲུ་བར་མི་བྱ་ཞེས་ཤུགས་ཀྱིསཾ་
བསྟན་ཏོ། །ཆམ་རིམས་ལ་སོགས་པའི་ནད་གསོ་བའི་ཕྱིར་ལག་པ་བཀྲུས་ཏེ་བྱིན་ལེན་

བྱས་ནས་སྣར་བླུག་པའི་ལས་བྱའོ། །དེ་ལྟར་ལུང་ཕྲན་ཚེགས་ལས་ཀྱང་། ལག་པ་
བཀྲུས་ཏེ་བྱིན་ལེན་བྱས་ནས་བླུག་པར་བྱའོ། །ཞེས་སོ། །སྣར་བླུག་པའི་ལས་དེ་ནི་
ལྕགས་སམ་ཟངས་ལས་བྱས་པའི་སྣར་བླུག་པའི་སྤྱད་ཀྱིས་འགྲུབ་བོ། །སྣར་བླུག་
པའི་སྤྱད་དེ་ནི་སྣ་བུག་གཉིས་དང་སྦྱར་བའི་ཕྱིར་མཆུ་གཉིས་ཡོད་པ་མི་རྣོ་བ་བཟང་ངོ༌། །
འདི་ལ་འགྲེལ་ཆུང་ལས། སྣའི་ནང་དུ་སྨན་བླུག་པ་ནི་ལྕགས་ལས་བྱེའུ་འདྲ་བར་བྱས་
ལ། མཆུ་ལ་གཅེའུ་གཉིས་འཛག་པར་བྱས་ལ། སྣ་བུག་གཉིས་ཀྱི་ནང་དུ་སྨན་བླུག་
ཅེས་གསུངས་སོ། །སྣར་བླུག་པའི་སྤྱད་དེ་བྱའོ། །གཉིས་པ་ནི། སྨན་གྱི་ཕྱིར་ཤ་རློན་
པ་བསྟེན་པར་བྱའོ། །དེ་ཟ་མི་ནུས་ན་ཐབས་བྱའོ། །རས་ཀྱིས་མིག་གཉིས་དགབ་བོ། །
མི་རྒལ་བར་བྱ་བའི་ཕྱིར་དྲི་ཞིམ་པོས་བསྒོའོ། །བཤན་མེད་པ་ཉིད་ན་མདུན་དུ་བཟའ་
བ་དང་བཅའ་བ་ཡིད་དུ་འོང་བ་བཞག་སྟེ་དགྲོལ་ལོ། །དེ་གཞན་གྱི་དོན་དེར་ན་སྦོམ་
པོའོ། །མིའི་ཤ་ནི་ཐམས་ཅད་དུའོ། །ཤ་བསྔོས་པར་ཤེས་ན་བཟའ་བར་མི་བྱའོ། །
སྟག་གི་གོད་མ་མི་བཟའོ། །གླང་པོ་ཆེ་དང་རྟ་དང་ཀླུ་རྣམས་ཀྱི་མི་བཟའོ། །རྨིག་པ་
གཅིག་པ་དང་ཝ་དང་སྤྲེའུ་དང་ཤིང་རྟ་མོ་དང་བྱ་རོག་དང་བྱ་རྒོད་དང་ཆུ་སྐྱར་དང་ཁྱི་
དང་བྱ་ཁྲ་དང་འུག་པ་དང་། དེ་དག་ལས་གཞན་པའི་བུ་མི་རོ་ཟ་བ་དག་དང་། བྱ་གར་
དང་ཕ་ཝང་དང་སྐྱིན་གོར་དང་དྲིའུ་སྲིན་དང་སྲིན་བུ་རྣམས་ཀྱི་ཡང་མི་བཟའོ། །ཤའི་
བྱིན་ལེན་སྟོབ་པ་ལ་བཅད་པ་ལས་བྱུང་བ་ཉིད་མ་ཡིན་ནམ་ཞེས་དྲི་བར་བྱའོ། །དུ་མ་
ཉིད་ན་དང་པོས་སོ། །ཉམས་ན་འོག་མས་སོ། །གླང་པོ་ཆེ་དང་མིའི་འོ་མ་དག་བཏུང་
བར་མི་བྱ་བ་ཉིད་དོ། །པགས་པ་དང་རྨ་བསྐུ་བ་དང་སྣར་བླུག་པ་དང་མིག་སྐུད་ཅིང་
བཟའ་བཏུང་མི་བྱེད་པ་ལ་ནི་སྐྱོན་ཆགས་པ་མེད་དོ། །ཞེས་གསུངས་ཏེ། སྨྱོ་ནད་ཅན་
དགེ་སློང་ཕྱེ་མ་སྐྱེས་ལྟ་བུ་སོགས་ཀྱིས་སྨན་གྱི་ཕྱིར་ཤ་རློན་པ་བསྟེན་པར་བྱ་སྟེ་བཟའ་
བར་བྱའོ། །ཤ་རློན་པ་དེ་ཟ་མི་ནུས་ན་ཟར་གཞུག་པའི་ཐབས་བྱའོ། །ཐབས་གང་བྱ་
ཞེ་ན། ཤ་རློན་པ་ཡིན་པ་མི་ཤེས་པར་བྱ་བའི་ཕྱིར་རས་ཀྱིས་མིག་གཉིས་དགབ་བོ། །

བཀབ་ནས་ཁར་བསྟོད་དོ། །མི་རྒལ་བ་སྟེ་སྐྱུག་མི་བྲོ་བར་བྱ་བའི་ཕྱིར་དྲི་ཞིམ་པོས་
ཤ་རློན་པ་དེ་ལ་བསྒོའོ། །ཤ་རློན་པའི་བཤན་ནམ་དུམ་གྲུགས་མེད་པ་ཉིད་ན་མདུན་
དུ་བཟའ་བ་དང་བཅའ་བ་ཡིད་དུ་འོང་བ་བཞག་སྟེ་མིག་རས་ཀྱིས་གཡོགས་པ་དེ་
དོགྲོལ་ལོ། །ཤ་རློན་པ་དེ་དགེ་སློང་གིས་སྨན་ལས་གཞན་གྱི་དོན་གསང་སྔགས་སྒྲུབ་
པ་ལ་སོགས་པའི་དོན་དེར་ཟ་ན་དབྱེན་གྱི་ལྷག་མའི་ཆར་གཏོགས་པའི་སྦོམ་པོའོ། །
བདག་ཉིད་འདྲེའི་ནང་དུ་གཏོགས་པར་བྱ་བའི་ཕྱིར་རོ་ཞེས་ཊཱི་ཀ་ལས་སོ། །མིའི་ཤུ་
ནི་སྨན་དང་སྨན་མ་ཡིན་པའི་དོན་ཐམས་ཅད་དུ་ཟོས་ན་སྦོམ་པོའོ། །བདག་གི་ཆེད་དུ་
ཤུ་བསྔོས་ཏེ་བསད་པར་ཟ་བ་པོས་མཐོང་ཐོས་དོགས་པའི་སྒོ་ནས་ཤེས་ན་བཟའ་
བར་མི་བྱའོ། །འགྲེལ་ཆུང་ལས། བདག་གི་ཕྱིར་ཕ་རོལ་ཀྱིས་ཕྱུགས་ཤིག་བསད་དེ་
ཤ་བྱིན་ཏེ་ཤེས་བཞིན་དུ་ཟོས་ན་ནའང་རུང་། མི་ནའང་རུང་ཉེས་བྱས་ཞེས་སོ། །ཊི་ཀ་
ལས། དེ་ལྟ་བས་ན་རབ་ཏུ་བྱུང་བ་རྣམས་ཀྱིས་ནི་ཤན་པའི་གནས་སམ་ཚོང་འདུས་
ནས་ཤ་རུང་བ་དགེ་བསྙེན་དད་པ་ཅན་གྱིས་བླངས་ཏེ་བཟའ་བར་རྗེས་སུ་གནང་ངོ༌། །
ཞེས་གསུངས་སོ། །ཤ་ཡིན་ཡང་སྟག་གི་གོད་མ་སྟེ་སྟག་གི་ཟོས་ལྷག་ཡིན་པར་ཤེས་
ན་མི་བཟའོ། །དེ་ནི་ལྟོས་པ་དང་བཅས་པའི་ཕྱིར་བཀག་པས་དེའི་ཕྱིར་ལྟོས་པ་དང་
བཅས་པ་གཞན་གྱིས་སྦས་པར་ཤེས་ན་ཡང་བཟའ་བར་མི་བྱའོ་ཞེས་ཊཱི་ཀ་ལས་སོ། །
བཟའ་བར་རེ་བའི་སེམས་ཡོད་པ་བདག་གིས་བླངས་ན་ཉེས་བྱས་ཞེས་འགྲེལ་ཆུང་
ལས་སོ། །གླང་པོ་ཆེ་དང་རྟ་དང་ཀླུ་རྣམས་ཀྱི་ཤར་ཤེས་ན་མི་བཟའ་འོ། །ཟ་ན་
འགལ་ཚབས་ཅན་དུ་འགྱུར་རོ་ཞེས་ལུང་ལས་སོ། །རྟ་དང་བོང་བུ་ལ་སོགས་པ་རྨིག་
པ་གཅིག་པ་དང༌། ཝཱ་དང་། སྤྲེའུ་དང༌། བྱ་ཤིང་རྟ་མོ་དང༌། འདི་ནི་ནགས་ཚལ་གར་
ཡོད་ཀྱི་ས་གནས་ཐམས་ཅད་དུ་ཡོད་པའི་བྱ་ཞིག་སྟེ། ཆེ་ཆུང་དང་དབྱིབས་སོགས་ནེ་
ཙོ་དང་ཕྱོགས་མཚུངས་པ་ལ། ཕོ་ཡིན་ན་ཐོད་པ་དང་སྤྱི་བོ་དམར་པོ་ཡིན་པ། མོ་ལ་
ཐོད་པ་དང་སྤྱི་བོར་དམར་པོ་མེད་ཅིང་ལྟག་པར་ནག་ཐིག་ཡོད་པ། ཕོ་མོ་གང་ཡིན་

ཡང་མིག་གི་མཐའ་དང་སྣ་གདོང་ནག་པོ། ཨོག་རྒྱུད་དང་བྲང་གཞུང་དཀར་པོ། རྒྱབ་
དང་སྐེད་པ་གཤོག་སྒྲོ་སོགས་ལྗང་སེར། སྡེར་མོ་རྣོ་ཞིང་གུག་པས་ཐང་ཤིང་ངོས་སུ་
ཐད་ཀར་འཛེག་ཐུབ་པ། མཆུ་ནག་པོ་ཅུང་ཟད་རིང་ལ་རྣོ་བས་ཤིང་སྡོང་བརྐོས་ནས་
ཚང་བཅའ་བ་དང་། ཤིང་གི་ནང་ན་གནས་པའི་སྲིན་འབུ་སོགས་ཟོས་ནས་འཚོ་བའོ། །
བྱ་རོག་སྟེ་ཕོ་རོག་དང་ཁྭ་ཏ་དང༌། བྱ་རྒོད་དང་། ཆུ་སྐྱུར་དང༌། འདི་ནི་ཆུ་ཆེན་པོའི་
རྒྱུད་དང་མཚོ་མཚེའུ་བཅས་ཀྱི་ཁར་ཁྱུ་བྱས་ནས་སྡོད་ཅིང་། ལུས་ཀྱི་སྒོ་ཐམས་ཅད་
དཀར་པོ་ལ་གཤོག་པའི་མཐར་སྒྲོ་ནག་པོ་ཅུང་ཙམ་ཡོད་པ། མཆུ་དང་རྐང་པ་དམར་
པོ་ཡིན་མིན་ཅི་རིགས་ཡོད་ཅིང་། ཉ་སོགས་ཆུ་གནས་ཀྱི་སྲོག་ཆགས་ཆུང་རིགས་ཀྱིས་
འཚོ་རྟེན་བྱེད་པའོ། །ཁྱི་དང་། བྱ་ཁྲ་དང་། འདི་ནི་གཙོ་བོ་བྲག་རི་ལ་གནས་བཅས་
ནས་སྡོད་པའི་བྱ་རིགས་ཏེ། འདིའི་མིང་ལ་ཡུལ་འགར་ཁྲ་ཞེས་བརྗོད་དེ། མགོ་ཅུང་
ལེབ་ཅིང་མིག་དམར་བ། མཆུ་ཐུང་ལ་རྣོ་ཞིང་གུག་པ། སྡེར་མོ་རྣོ་ལ་ལྕགས་ཀྱུ་འདྲ་བ།
མགོ་ལུས་ཕལ་གྱི་སྤུ་དང་སྒྲོ་རྣམས་སྐྱ་བོ་ཡིན་ཞིང་དེའི་ཐོག་ནག་ཁྲ་ཅུང་ཟད་ཡོད་པ།
ཨོག་མ་དང་ལྟོ་བ་གཤོག་པའི་ནང་ངོས་དཀར་སྐྱ་ཡིན་པ། མཆུ་ནག་པོ་དང་རྐང་པ་
ལྗང་སེར་ཡིན་པ། མཇུག་སྒྲོའི་རྩལ་གྱིས་བར་སྣང་གི་གནས་གཅིག་ཏུ་དུས་ཡུན་རིང་
ཙམ་འདུག་ཐུབ་ཅིང་། བར་སྣང་ནས་བྱ་བྱིའུ་འཛིན་ཐུབ་པ། ཟས་རིགས་གཙོ་བོ་བྱ་
བྱིའུ་སོགས་བསད་ནས་ཤ་ཁོ་ནས་འཚོ་རྟེན་བྱེད་པའོ། །འདི་འདྲ་ཆུང་བ་ལ་བྱིའུ་ཁྲ་
ཞེས་བརྗོད་པ་ཡོད་དོ། །མཚན་མོར་རྒྱུ་བའི་བྱ་འུག་པ་དང༌། དེ་དག་ལས་གཞན་
པའི་བྱ་མི་རོ་ཟ་བ་དགུ་དང་། བྱ་གར་ཏེ་བྱ་ཝང་དང༌། འདི་ནི་ནགས་ཚལ་དང་ཤུག་
གསེབ་སོགས་སུ་གནས་པའི་བྱ་རིགས་ཏེ། ཆེ་ཆུང་བྱ་ཕོ་ཙམ་ལ་སྒོ་རྣམས་བྱ་ཕོའི་སྒོ་
ལས་རིང་བ་དང་། རྐང་པའང་བྱ་ཕོ་ལས་རིང་ཞིང་། མཆུ་དང་རྐང་པ་དམར་པོ། སྐེའི་
སྒོ་རྣམས་ཐུང་ལ་ནག་ཁྲ་ཡིན་ཞིང་། མིག་ཆུང་ལ་ཨོལ་མ་དང་བྲོང་དཀྱིལ་དཀར་པོ་
ཡིན་པ། གཤོག་སྒྲོ་དང་མཇུག་མའི་སྒྲོ་ནག་ཅིང་མཐའ་ལ་ལྗང་མདངས་ཡོད་པའོ། །

ཡུལ་འགའ་ཞིག་ཏུ་ལུས་ཀྱི་སྤུ་མདོག་དཀར་པོ་ཡིན་པའང་ཡོད་དོ། །ཕ་ཝང་ངམ་བྱ་
མ་བྱི་དང༌། འདི་ནི་ནགས་ཚལ་སྡུག་པོ་ཡོད་པའི་ས་གནས་ཀྱི་བྲག་སྲུབ་དང་། ཤིང་
སྡོང་གི་ཁོང་སྦུབས་སུ་ཚང་བཅས་ནས་སྡོད་པའི་བྲ་བྱའི་རིགས་ཏེ། མཇུག་མ་ལེབ་
ཅིང་རིང་བ། རྐང་ལག་བཞིའི་སྡེར་མོ་བྱི་ལ་བཞིན་དུ་རྣོ་ངར་ལྡན་པ། ལག་པའི་རྒྱབ་
ནས་རྐང་བའི་བར་གྱི་རྩིབ་ལོགས་སུ་གནམ་དུ་འཕུར་བྱེད་ཀྱི་སྐྱི་མོ་སྤུ་ཅན་གྱིས་སྦྲེལ་
ཡོད་པས་མཆོང་འཕུར་བྱེད་པའི་སྐབས་སུ་སྐྱི་མོ་དེ་བརྒྱངས་ནས། ལུས་དབྱིབས་ཕལ་
ཆེར་པགས་པ་གྲུ་བཞི་ལྟར་འགྱུར་བ། རྒྱབ་ཀྱི་སྤུ་མདོག་ཕལ་ཆེར་ཁམ་ནག་ལ་དབྱར་
དུས་སུ་དམར་སེར་གྲ་ནག་པོ་ཅན་དུ་འགྱུར་བ་དང་། དགུན་དུས་སེར་སྐྱར་འགྱུར་བ།
ལྟོ་བ་སོགས་དཀར་སྐྱ། ཟས་རིགས་རྩི་ཤིང་གི་རིགས་ལ་འཚོ་རྟེན་བྱེད་པའོ། །དེ་ལྟར་
བྱ་བཞིན་འདབ་གཤོག་གི་དབྱིབས་དོད་ཅིང༌། བྱི་ལ་བཞིན་དུ་མཆེ་སྟེར་ཡོད་ལ། འོན་
ཀྱང་དེ་གཉིས་དངོས་མ་ཡིན་པས་བྱ་མ་བྱི་ཞེས་བརྗོད་པའོ། །ཆུ་དང་སྐམ་ལ་གནས་
པའི་སྐྱིན་ཀོར་རིམ་བཞིན་སྲམ་དང་བྱིའུ་སྐྱིན་ཀོར་དང༌། གཞན་ཡང་གངས་སྦལ་
སོགས་ལ་ཡང་སྐྱིན་ཀོར་ཟེར། །དྲིའུ་སྲིན་ཏེ་ས་འབུ་ཐག་ནར་རིམ་འབུ་སྣག་གམ་
སག་འཇང་ཞེས་ཡུལ་གྱི་དབང་གིས་མིང་མི་འདྲ་བ་དུ་མ་ཡོད་པ་དེ་དང་། སྲིན་བུ་པདྨ་
ལ་སོགས་པ་རྣམས་ཀྱི་ཤ་ཡང་ཤེས་ན་མི་བཟའོ། །ཊཱི་ཀ་ལས། རྣམས་ཞེས་མང་པོའི་
ཚིག་ཏུ་བྱས་པས་ནི་ཤིང་སྲིན་དང་སྲིན་མེ་ཁྱེར་དང་སྦྲུལ་དང་སྡིག་སྤྲུལ་དང་སྲེ་མོ་དང་
བྱི་བ་ལ་སོགས་པ་གཞན་དག་ཀྱང་བསྡུའོ། །ཞེས་གསུངས་སོ། །འགྲེལ་ཆུང་ལས།
མིང་གིས་སྨོས་པ་འདི་རྣམས་ཀྱི་ཤ་ཟོས་ན་ཉེས་བྱས། ཞེས་སོ། །ལུང་ལས། སྲིན་བུ་
རྣམས་ཀྱི་ཚིལ་འཚལ་བར་བགྱིའམ། བཀའ་བསྩལ་པ། བཟའ་བར་མི་བྱའོ། །ནད་
དང་བྲལ་བའི་ཕྱིར་ལུས་བསྐུ་བར་ནི་བྱའོ། །ཞེས་གསུངས་སོ། །སྦྱིན་བདག་སོགས་
ཤའི་བྱིན་ལེན་སྟོབ་པ་པོ་དེ་ལ་ཟ་བ་པོས་འདི་དགེ་སློང་གིས་བཟར་མི་རུང་བའི་མི་ཤ་
དང་རྟ་ཤ་ལ་སོགས་པ་བཅད་པ་ལས་བྱུང་བ་ཉིད་མ་ཡིན་ནམ་ཞེས་དྲི་བར་བྱའོ། །ཊཱི་

ཀ་ལས། ཚིག་དེ་ནི་མཚོན་པ་ཙམ་དུ་ཟད་དེ། འདི་ཅིའི་ཤ་ཞེས་དྲིས་ན་གཞན་མ་སྨོས་
ཀྱང་ཉེས་པ་མེད་དོ། །ཞེས་སོ། །ཟ་བ་པོ་དུ་མ་ཉིད་ཡིན་ན་དང་པོས་ཏེ་གནས་བརྟན་
གྱིས་དྲི་བར་བྱ་དགོས་སོ། །དང་པོས་དྲི་བ་ཉམས་ན་དེའི་འོག་མས་སོ། །རབ་ཏུ་བྱུང་
བས་གླང་པོ་ཆེ་སྟེ་གླང་མོ་ཆེ་དང་མིའི་འོ་མ་དག་བཏུང་བར་མི་བྱ་བ་ཉིད་དོ། །ནད་
པ་ནི་སྨན་པས་ཕན་པར་བསྒོ་ན་འཐུང་དུ་དབང་ངོ་ཞེས་འགྲེལ་ཆུང་ལས་སོ། །ཤ་དང་
འོ་མ་རུང་བ་མ་ཡིན་པས་པགས་པ་ལ་བསྐུ་བ་དང་རྨ་ལ་བསྐུ་བ་དང༌། སྣར་བླུག་པ་
དང༌། མིག་ལ་སྐུད་ཅིང་བཟའ་བཏུང་མི་བྱེད་པ་ལ་ནི་སྐྱོན་ཆགས་པ་མེད་དོ། །
གསུམ་པ་ནི། ནད་པས་ནི་ཞུན་མར་དང་འབྲུ་མར་ཆང་དང་འདྲེས་པ་བཏུང་བར་བྱ་བ་
ཉིད་དོ། །ཆང་མ་ཡིན་པ་ཉིད་ན་ཉེས་པ་མེད་པ་ཉིད་དོ། །དེ་ནི་བསྐོལ་བ་ལས་འགྲུབ་
བོ། །དེ་ནི་ནས་བརྔོས་པས་བཏབ་ཅིང་སའི་ནང་དུ་བཅུག་ན་ཚྭ་ཉིད་དུ་འགྱུར་རོ། །
རྒུན་གྱི་ཁུ་བ་ནི་བསྐོལ་ན་ཆང་ཉིད་དུ་མི་འགྱུར་རོ། །ཐ་དད་པ་མ་ཡིན་པ་ཉིད་ལ་ནི་
ཡོད་པ་ཉིད་མ་ཡིན་ནོ། །བག་ཆགས་སུ་གྱུར་པ་ཉིད་ནི་ཡོད་པ་ཉིད་དོ། །ཆང་གི་སྲེད་
པ་དང་བྲལ་བར་བྱ་བའི་ཕྱིར་རྩ་བ་དང་སྡོང་བུ་དང་འདབ་མ་དང་མེ་ཏོག་དང་འབྲས་
བུའི་སྨན་སྐམ་པོའི་ཕྱེ་མ་ཆང་གི་དྲིས་བསྒོས་པ་ཆུ་དང་སྦྱར་བ་བཏུང་ངོ་། །ཆང་དང་
བཅས་པའི་སྣོད་དུ་དཔྱངས་ཏེ་བཞག་པས་བསྒོ་བར་བྱའོ། །རེག་པ་བསྲུང་ངོ་། །དེའི་
ཕྱིར་མ་གང་བ་དང་ཤུགས་དང་བྲལ་བ་ཉིད་དུའོ། །དེ་བཞིན་དུ་རོ་མེད་པར་བྱེད་པ་
དང་དུས་མ་ཡིན་པར་བཏུང་བ་ལ་ཟས་དང་ཡང་ངོ་། །མཛེས་པ་ཡང་བཟང་ངོ་། །དེའི་
ཕྱིར་རས་མ་དཀར་པོས་བཙག་པར་བྱའོ། །ནད་པས་ཆང་ནི་རྩྭ་མཆོག་གིས་ཀྱང་མི་
བཏུང་ངོ་། །དགེ་བསྙེན་ཡན་ཆད་ཐམས་ཅད་ཀྱིས་མི་བླུད་དོ། །རང་བཞིན་གྱི་ཁ་ན་མ་
ཐོ་བ་དང་བཅས་པ་ལས་གཞན་པ་ཐམས་ཅད་ལ་གསོ་བའི་དོན་ཉིད་མ་གཏོགས་སོ་
ཞེས་བྱ་བའི་ལྷག་མའོ། །ཞེས་གསུངས་ཏེ། ནད་པས་ནི་རླུང་གི་ནད་ལ་ཕན་པའི་ཕྱིར་
ཞུན་མར་དང་འབྲུ་མར་ཆང་དང་འདྲེས་པ་ཆང་གི་དྲི་རོ་མི་མངོན་པ་བཏུང་བར་བྱ་བ་

ཉིད་དོ། །དེ་ཡང་ནད་པས་ཡིན་གྱི་མི་ན་བས་ནི་མ་ཡིན་ནོ་ཞེས་ལུང་ལས་སོ། །ཆང་དེ་
ཡང་ཆང་མ་ཡིན་པ་ཉིད་དུ་གྱུར་ན་སྟེ་ཆང་གི་དྲི་རོ་གཉིས་ཀ་མེད་པར་གྱུར་ན་ནད་པ་
ཡིན་མིན་ཐམས་ཅད་ལ་ཉེས་པ་མེད་པ་ཉིད་དོ། །ཆང་མ་ཡིན་པ་དེ་ནི་ཕྱེད་ཙམ་དུ་བྲི་
བར་བསྐོལ་བ་ལས་སྐྱུར་པོར་གྱུར་པས་འགྲུབ་བོ། །ཆང་དེ་ནི་ཆང་དེའི་ནང་དུ་ནས་
བརྔོས་པས་བཏབ་ཅིང་སྣོད་དང་བཅས་པ་སའི་ནང་དུ་བཅུག་ཏེ་བཞག་ན་བཅོས་
པའམ་འབུའི་ཚྭ་ཉིད་དུ་འགྱུར་རོ། །ཚྭར་གྱུར་ན་ལོངས་སྤྱད་པར་བྱའོ་ཞེས་ལུང་ལས་
སོ། །རྒུན་འབྲུམ་གྱི་ཁུ་བ་ནི་བཙིར་མ་ཐག་ཏུ་བསྐོལ་ན་ཡུན་རིང་དུ་བཞག་ཀྱང་ཆང་
ཉིད་དུ་མི་འགྱུར་རོ། །ལུང་གཞི་ལས། བསྐོལ་ཏེ་གཞག་པར་བྱ་ཞིང་དགེ་འདུན་གྱི་
དུས་མོ་ཡིན་པའི་བཏུང་བར་འགྱུར་རོ། །ཞེས་སོ། །ཏིལ་ལས་ཏིལ་མར་མ་བཙགས་
པའི་གོང་ཏིལ་ལས་ཏིལ་མར་ཐ་དད་པ་མ་ཡིན་པ་ཉིད་ལ་ནི་བྱིན་ལེན་བྱ་བ་ལ་ཏིལ་
ལ་ཏིལ་མར་གྱི་ངོ་བོར་ཡོད་པ་ཉིད་མ་ཡིན་ནོ། །དེས་ན་ཏིལ་བྱིན་ལེན་བྱས་པས་ཏིལ་
མར་བྱིན་ལེན་བྱས་པར་མི་འགྱུར་ལ། དེ་བཞིན་དུ་བུ་རམ་ཤིང་བྱིན་ལེན་བྱས་པས་བུ་
རམ་བྱིན་ལེན་བྱས་པར་མི་འགྱུར་བ་དང་། འོ་མ་བྱིན་ལེན་བྱས་པས་དེ་ལས་བྱུང་བའི་
མར་བྱིན་ལེན་བྱས་པར་མི་འགྱུར་རོ། །དེས་ན་དགེ་སློང་གིས་ཏིལ་བྱིན་ལེན་བྱས་ཏེ་
བཙགས་ན་དེའི་ཏིལ་མར་གཟོད་བྱིན་ལེན་བྱ་དགོས་པ་སོགས་སོ། །བཟའ་བཏུང་
རྣམས་ལ་གསོག་འཇོག་ཏུ་གྱུར་པའི་ཟས་ལྟ་བུས་འབགས་ཏེ་རྫས་རུང་བ་མ་ཡིན་པའི་
བག་ཆགས་སུ་གྱུར་པ་ཉིད་ནི་རུང་བ་མིན་པ་དེ་ཡོད་པ་ཉིད་དོ། །དེས་ན་དེ་བཟའ་བ་
དང་བཏུང་བར་མི་བྱའོ། །ཆང་ལ་ཤིན་ཏུ་འདོད་པའི་སྲེད་པ་ཡོད་ན་ཆང་གི་སྲེད་པ་དེ་
དང་བྲལ་བར་བྱ་བའི་ཕྱིར་རྩ་བ་དང་སྡོང་བུ་དང་འདབ་མ་དང་མེ་ཏོག་དང༌། འབྲས་
བུའི་སྨན་སྐམ་པོའི་ཕྱེ་མ་ཚང་གི་དྲིས་བསྒོས་པ་ཆུ་དང་སྦྱར་བ་བཏུང་ངོ༌། །དྲིས་ཇི་
ལྟར་བསྒོ་བར་བྱ་ཞེ་ན། སྨན་གྱི་ཕྱེ་མ་རས་དཀར་པོའི་ནང་དུ་ཐུམ་པོར་བྱས་ནས་ཆང་
དང་བཅས་པའི་སྣོད་ཀྱི་ནང་དུ་ཆང་ལ་མ་རེག་པར་དཔྱངས་ཏེ་བཞག་པས་བསྒོ་བར་

བྱའོ། །སྨན་གྱི་ཕྱེ་མ་དེ་ཆང་དང་རེག་པ་བསྲུང་ངོ༌། །རེག་པ་བསྲུང་དགོས་པ་དེའི་
ཕྱིར་ཆང་གི་སྣོད་དེ་ཆང་གིས་མ་གང་བ་དང་ཆང་གྱེན་དུ་ལྡུད་པའི་ཤུགས་དང་བྲལ་བ་
ཉིད་ཀྱི་ནང་དུ་དཔྱངས་ཏེ་གཞག་པར་བྱའོ། །ཕྱེ་མ་དེ་ཆང་དང་རེག་པ་བསྲུང་དགོས་
པ་དེ་བཞིན་དུ་ཆང་གི་དྲིས་བསྒོས་པའི་ཕྱེ་མ་དང་སྦྱར་བའི་བཏུང་བ་དེའི་དྲི་རོ་མེདུ་
པར་བྱེད་པའི་རྫས་མུ་ཟིའམ་ཤིང་ཀུན་ལ་སོགས་པ་དང་རེག་པ་བསྲུང་བ་དང༌། དུས་
མ་ཡིན་པར་བཏུང་བ་ལ་ནི་དུས་སུ་རུང་བའི་ཟས་དང་ཡང་རེག་པ་བསྲུང་ངོ༌། །བཏུང་
བ་ཟས་དང་རེག་པ་བསྲུང་བ་དེ་ནི་ཟས་ཀྱི་བསླད་དང་བྲལ་ཞིང་དྭངས་པས་མཛེས་པ་
ཡང་ཡིན་ལ་ཉེས་པ་ཡང་མི་འབྱུང་བས་དེ་ནི་བཟང་ངོ་། །མཛེས་པ་བཟང་བ་དེའི་ཕྱིར་
བཏུང་བ་དེ་རས་མ་དཀར་པོས་བཙག་པར་བྱའོ། །ནད་པས་དྲི་རོ་མངོན་པའི་ཆང་ནི་
རྩྭ་མཆོག་གིས་ཏེ་རྩྭའི་རྩེ་མོ་ཙམ་གྱིས་ཀྱང་མི་བཏུང་ངོ༌། །དགེ་བསྙེན་ཡན་ཆད་ཆོས་
འདི་པ་ཐམས་ཅད་ཀྱིས་གཞན་ལ་ཆང་མི་བླུད་དོ། །རབ་ཏུ་བྱུང་བ་རྣམས་ཀྱིས་གཞན་
ལ་ཆང་བླུད་ན་ཉེས་བྱས་དང༌། དགེ་བསྙེན་མན་ཆད་ཀྱིས་གཞན་ལ་ཆང་བླུད་ན་
བསོད་ནམས་མ་ཡིན་པ་སྡིག་པ་སྐྱེ་ཞེས་འགྲེལ་ཆུང་ལས་གསུངས་སོ། །ཆང་འཐུང་བ་
དང་གཞན་ལ་ཆང་བླུད་པའི་རྣམ་སྨིན་ནི། ལུང་ལས། ཆང་འཐུང་ངུ་འབོད་གནས་སུ་
སྐྱེ། །ལྡུད་མཁན་དེ་ཡི་འཁོར་དུ་སྐྱེ། །ཞེས་སོགས་མང་དུ་གསུངས་སོ། །ནད་པ་ལ་ཕྱི་
དྲོའི་ཁ་ཟས་སོགས་གནང་ན་ཆང་འཐུང་བ་ཡང་གནང་ངམ་ཞེ་ན། རང་བཞིན་གྱི་ཁ་ན་
མ་ཐོ་བ་དང་བཅས་པ་ལས་གཞན་པ་གནང་བའི་རྐྱེན་ཅན་གྱི་བཅས་པ་ཐམས་ཅད་
ལ་ནད་པ་གསོ་བའི་དོན་ཉིད་དུ་བཀག་པ་ལ་མ་གཏོགས་སོ་སྟེ་ནད་པ་ལ་བཅས་རྐྱང་
ཐམས་ཅད་གནང་ངོ་ཞེས་བྱ་བའི་ལྷག་མ་ནི་ཆང་འཐུང་བ་བཀག་པ་འདིའོ། །འདི་ནི་
ནད་པ་གསོ་བའི་དོན་དུ་ཡང་བཀག་པའོ། །ཊཱི་ཀ་ལས། སྡིག་པ་ཐམས་ཅད་ཀྱི་སྒོར་
གྱུར་པ་ཡིན་པའི་ཕྱིར་དེ་ལ་དམིགས་ཀྱིས་བསལ་བ་མེད་དོ་ཞེས་ཆང་སྡིག་པའི་སྒོར་
གྱུར་པ་ཡིན་པའི་ཕྱིར་ན་བཅས་རྐྱང་གཞན་དང་འདྲ་བར་དམིགས་བསལ་གནང་བའི་

སྐབས་མེད་པར་གསུངས་སོ། །བཞི་པ་སྒོག་པའི་སྨན་བསྟེན་ཚུལ་བསླབ་བྱ་དང་
བཅས་པ་ནི། སྒོག་སྐྱ་དང་ཀུན་དོང་དང་ཀེའུ་བཟའ་བར་མི་བྱའོ། །ནད་པས་ནི་དབེན་
པའི་ཕྱོགས་སུའོ། །ཟོས་ནས་སྒོག་སྐྱ་ནི་ཞག་བདུན། ཀུན་དོང་ནི་ཞག་གསུམ། ཀེའུ་
ནི་ཞག་གཅིག་མ་ལོན་པར་གཙུག་ལག་ཁང་དུ་འཇུག་པར་མི་བྱའོ། །གནས་མལ་ལ་
མི་བྱའོ། །བཤང་བའི་སར་འཇུག་པར་མི་བྱའོ། །གཅི་བའི་སར་ཡང་མི་བྱའོ། །དགེ་
འདུན་གྱི་ནང་དུ་འགྲོ་བར་མི་བྱའོ། །མཆོད་རྟེན་གྱི་ཉེ་འཁོར་དུ་མི་བྱའོ། །དེའི་ཐག་ནི་
འདོམ་གང་ངོ་། །ཁྱིམ་པ་དག་ལ་ཆོས་བསྟན་པར་མི་བྱའོ། །ཁྱིམ་དག་ཏུ་འགྲོ་བར་མི་
བྱའོ། །སྐྱེ་བོས་གང་བའི་ཕྱོགས་སུ་མི་བྱའོ། །མཇུག་ཏུ་ཁྲུས་བྱའོ། །གོས་དག་གི་དྲི་ནི་
བཀྲུ་བ་དང་དུ་བ་དག་གིས་བསལ་ལོ། །ཞེས་གསུངས་ཏེ། སྒོག་སྐྱ་དང༌། འདི་ནི་ཞིང་
སྐྱེས་སྒྲོག་རིགས་ཏེ། སྐྱེ་ཚུལ་ལོ་མ་ལྗང་འཇམ་རིང་བ་རལ་གྲི་འདྲ་བ་ཕལ་ཆེར་རྩ་བ་
ནས་གྱེས་པ། ཡུ་བ་ལྗང་ཧྲིལ་རིང་ཞིང་སྟོད་ལ་དབྱར་དུས་སུ་གདུགས་དབྱིབས་ཀྱི་
གདེངས་ཀར་མེ་ཏོག་དམར་སྐྱ་འདབ་དྲུག་འཆར་ཞིང་། གང་བུ་ཁ་གས་པའི་ནང་འབྲུ་གུ་
ནག་པོ་རེ་ཡོད་པ། རྩ་བ་དཀར་པོ་ཟླ་ཕྱེད་ཟུར་གསུམ་པ་ཅན་དྲུག་སོགས་ལས་གྲུབ་པའི་
ཡུང་རྡོག་ཟླུམ་ལེབ་དབྱིབས་ཕལ་ཆེར་རིན་ཆེན་ཟུར་བརྒྱད་འདྲ་བ། སྒོག་ཤུན་ཤོག་སྐྱ་
འདྲ་བ་དཀར་པོ་དང༌། འགའ་ཞིག་དམར་སྐྱར་སྣང་ཞིང་། ཤུན་པ་དེས་ཕྱི་ནང་རིམ་པར་
གཡོགས་པ། སྒོག་དྲི་ངད་ཆེ་ཞིང་རོ་ཚ་བ་ཞིག་གོ །ཀུན་དོང་སྟེ་ཙོང་དང་། འདི་ཡང་
ཞིང་སྐྱེས་སྒྲོག་རིགས་ཏེ། རྩ་བ་དཀར་པོ་ཅུང་ཟད་རྒྱས་ལ་རྒྱུས་ཕྲན་མང་བ། ལོ་མ་
ལྗང་འཇམ་ཁོང་སྟོང་རིང་ལ་རྩེ་མོ་རྣོ་བ། སྡོང་པོ་ལྗང་གུ་ཁོང་སྟོང་། མེ་ཏོག་དཀར་སྐྱ་
དྲིལ་ཆུང་དབྱིབས་ཆུང་ངུ་མང་པོ་སྤུངས་ནས་བཞད་པའོ། །ཀེའུ་སྟེ་རི་སྒོག་དག་བཙོས་
ཀྱང་རུང་མ་བཙོས་ཀྱང་རུང་བཟའ་བར་མི་བྱའོ། །དེ་དག་གིས་མཚོན་པའི་སྒོག་པ་
ཐམས་ཅད་བཟའ་བར་མི་བྱའོ། །ཟོས་ན་ཉེས་བྱས་སོ་ཞེས་འགྲེལ་ཆུང་ལས་སོ། །
ཐམས་ཅད་དུའམ་ཞེ་ན། ནད་པས་ནི་མཚམས་ཀྱི་ཕྱི་རོལ་དབེན་པའི་ཕྱོགས་སུ་སྒོག་

སྐྱ་ལ་སོགས་པ་བཟའོ། །ནད་པས་དབེན་པའི་ཕྱོགས་སུ་སྒོག་སྐྱ་ལ་སོགས་པ་ཟོས་
ནས་སྒོག་སྐྱ་ནི་ཞག་བདུན་མ་ལོན་པ་དང་། ཀུན་དོང་ནི་ཞག་གསུམ་མ་ལོན་པ་དང་།
ཀེའུ་ནི་ཞག་གཅིག་མ་ལོན་པར་གཙུག་ལག་ཁང་དུ་འཇུག་པར་མི་བྱའོ། །སྒོག་སྐྱ་ལ་
སོགས་པ་ཟོས་ནས་ཞག་བདུན་ལ་སོགས་པ་མ་ལོན་པར་དགེ་འདུན་གྱི་གནས་མལ་
ལ་ལོངས་སྤྱད་པར་མི་བྱའོ། །དགེ་འདུན་གྱི་བཤང་བའི་སར་འཇུག་པར་མི་བྱའོ། །
དགེ་འདུན་གྱི་གཅུ་བའི་སར་ཡང་འཇུག་པར་མི་བྱའོ། །དགེ་འདུན་གྱི་ནང་དུ་འགྲོ་
བར་མི་བྱའོ། །མཆོད་རྟེན་གྱི་ཉེ་འཁོར་དུ་འགྲོ་བར་མི་བྱའོ། །ལུང་ལས། དགེ་སློང་
དག་མཆོད་རྟེན་ནི་ལྷ་མངོན་པར་དད་པ་ཅན་དག་གིས་ཀུན་ནས་གང་བ་ཡིན་ལ། ལྷ་
རྣམས་ནི་གཙང་སྦྲ་འདོད་པ་ཡིན་པས། དྲི་དེ་ནི་དེ་དག་དང་མི་མཐུན་པའི་ཕྱིར་རོ། །
ཞེས་གསུངས་སོ། །ཉེ་འཁོར་དེའི་ཐག་ནི་འདོམ་གང་ངོ༌། །སྒོག་སྐྱ་ལ་སོགས་པ་ཟོས་
པས་ཞག་བདུན་ལ་སོགས་པ་མ་ལོན་པར་ཁྱིམ་པ་དག་ལ་ཆོས་བསྟན་པར་མི་བྱའོ། །
ཁྱིམ་པའི་ཁྱིམ་དག་ཏུ་འགྲོ་བར་མི་བྱའོ། །སྐྱེ་བོས་གང་བའི་ཕྱོགས་སུ་འགྲོ་བོར་མི་
བྱའོ། །ནད་པས་དེ་ལྟར་སྒོག་སྐྱ་ལ་སོགས་པ་བསྟེན་པའི་དགོས་པ་བསྒྲུབས་ཟིན་ནས་
མཇུག་ཏུ་ཁྲུས་བྱའོ། །སྒོག་སྐྱ་ལ་སོགས་པ་བསྟེན་པའི་གནས་སྐབས་ཀྱི་གོས་དག་གི་
སྒོག་པའི་དྲི་ནི་གོས་དེ་ཆུས་བཀྲུ་བ་དང་སོག་མ་ལ་སོགས་པའི་དུ་བ་བདུག་པ་དག་
གིས་བསལཾ་ལོ། །བཞི་པ་རུང་ཁང་བློ་མཐུན་བྱ་བའི་ཚུལ་ལ་ལྔ། དགོས་པ་གང་གི་
ཕྱིར་དང༌། གཞི་གང་ལ་དང༌། དུས་གང་གི་ཚེ་དང༌། ཆོ་ག་གང་གིས་དང་། རུང་ཁང་
གི་བྱེད་པའོ། །དང་པོ་ནི། རུང་བ་ཉིད་དུ་བྱིན་གྱིས་བརླབས་པར་བཙོས་པ་དང་
གནས་པ་དག་ནི་ཕྱི་རོལ་དང་འདྲའོ། །བྱིན་གྱིས་བརླབ་པར་བྱའོ། །ཞེས་གསུངས་ཏེ།
མཚམས་བཙོས་སོགས་བཀག་ན་ཇི་ལྟར་བྱ་ཞེ་ན། དགེ་འདུན་ནམ་དགེ་སློང་གང་གི་
ཁང་པ་གང་ཞིག་རུང་བ་ཉིད་དུ་བྱིན་གྱིས་བརླབས་པར་ཟས་བཙོས་པ་དང་དེའི་ནང་
དུ་ཟས་ཞག་ལོན་པར་བཞག་སྟེ་གནས་པ་དག་ནི་མཚམས་བཙོས་དང་ཞག་ལོན་གྱི་

ཉེས་པ་མི་འབྱུང་སྟེ། དཔེར་ན་དགེ་སློང་གི་གནས་ཉེ་འཁོར་དང་བཅས་པ་ལས་ཕྱི་
རོལ་ཏུ་བཙོས་པ་དང་ཞག་ལོན་པ་ལ་ཉེས་པ་མེད་པ་དང་འདྲའོ། །དེ་ལྟར་རུང་ཁང་
ཉིད་དུ་བྱིན་གྱིས་བརླབས་པར་ཟས་བཙོ་བ་དང་ཞག་ལོན་པར་གཞག་ཏུ་རུང་བས་ན་
རུང་ཁང་ཞེས་བྱའོ། །དེས་ན་རུང་བའི་ཁང་པ་དེ་བྱིན་གྱིས་བརླབ་པར་བྱའོ། །གཉིས་
པ་ནི། ཤིང་དྲུང་དང་གླང་པོ་ཆེའི་ར་བ་དང་མུ་སྟེགས་ཅན་གྱི་འདུག་གནས་དང་རྒྱལ་
པོའི་ཕོ་བྲང་དང་དགེ་སློང་མའི་དབྱར་ཁང་དང་གཙུག་ལག་ཁང་གི་བང་རིམ་དང་སྒོ་
ཁང་དང་ཁྱམས་དང་བསྲོ་ཁང་དང་དཔོང་སའི་ར་བ་དག་ཏུ་མི་བྱའོ། །ཁ་ཅིག་ལས་བླ་
གབ་མེད་པ་དང་མེ་ཁང་དང་མཆོད་རྟེན་གྱི་གཞི་དང་ཁྱིམ་བདག་གི་གཞིར་ཡང་ཞེས་སོ། །
དེར་གཡོས་དང་བཙོ་བ་ཡང་མི་བྱའོ། །ཚོས་པའི་བྱི་དོར་ཡང་མི་བྱའོ། །ཞེས་གསུངས་
ཏེ། གཞི་གང་དུ་བྱིན་གྱིས་རློབ་ཅེ་ན། ཤིང་དྲུང་དང༌། གླང་པོ་ཆེའི་ར་བ་དང༌། མུ་
སྟེགས་ཅན་གྱི་འདུག་གནས་དང༌། རྒྱལ་པོའི་ཕོ་བྲང་དང༌། དགེ་སློང་མའི་དབྱར་
ཁང་དང༌། གཙུག་ལག་ཁང་གི་བང་རིམ་དང༌། སྒོ་ཁང་དང་ཁྱམས་དང་བསྲོ་ཁང་
དང་ལས་བརྒྱ་རྩ་བྱེད་པའི་གནས་དཔོང་སའི་ར་བ་སྟེ་གནས་བཅུ་པོ་དེ་དག་ཏུ་རུང་
ཁང་བྱིན་གྱིས་བརླབ་པར་མི་བྱའོ། །དེ་ནི་གཏུམ་འཁྲུག་ཅན་དང་སྨྱོན་ཐབས་མཁན་
དང་ཟིལ་གྱིས་གནོན་པར་བྱེད་པ་དག་ཡོངས་སུ་སྤང་བའི་ཕྱིར་རོ་ཞེས་ཊཱི་ཀ་ལས་སོ། །
གཞུང་ཁ་ཅིག་ལས་རྫི་ཆར་དང་ཁྭ་ཏའི་མི་གཙང་བ་སོགས་ཀྱིས་གནོད་པས་ན་བླ་
གབ་སྟེང་གཡོགས་མེད་པ་དང་། མེ་ཁང་དང་། མཆོད་རྟེན་གྱི་གཞིའམ་གནས་དང༌།
ཁྱིམ་བདག་གི་གཞིར་རམ་གནས་སུ་ཡང་རུང་ཁང་བློ་མཐུན་མི་བྱ་ཞེས་སོ། །དེ་
བཞིན་དུ་ལུང་གཞི་ལས་ཁྲུས་ཁང་གི་གནས་སུ་ཡང་བློ་མཐུན་བྱར་མི་རུང་བར་
གསུངས་སོ། །ཤིང་དྲུང་སོགས་དང་བླ་གབ་མེད་པ་ལ་སོགས་པ་དེར་འབྲས་ཆན་གྱི་
གཡོས་དང་དེ་ལས་གཞན་པའི་ཟས་བཙོ་བ་ཡང་མི་བྱའོ། །གཞན་བྱེད་དུ་ཡང་མི་
གཞུག་སྟེ་ཚུལ་མ་ཡིན་པས་གཞན་དག་ལས་ཟིལ་གྱིས་གནོན་པ་དང་མི་གུས་པ་འབྱུང་

བའི་ཕྱིར་རོ་ཞེས་ཊཱི་ཀ་ལས་སོ། །གོང་དུ་སྨོས་པའི་གནས་དེ་དག་ཏུ་ཟས་ཚོས་ཟིན་
པའི་བྱི་དོར་ཡང་མི་བྱའོ། །གསུམ་པ་ནི། འདི་ལ་དུས་བཞི་ཡོད་དོ། །དང་པོ་སོ་ཕག་
འགྲེམ་པའོ། །ཕྱིས་ལས་སར་པ་དང་བཅས་པ་ཉིད་དོ། །གཞན་གྱི་ཚེ་དགེ་སློང་
གནས་པ་ཉིད་དང་མ་བྲལ་བའོ། །དེ་དག་མེད་པ་ན་གནས་པའི་ཕྱིར་དགེ་སློང་དག་
ཕྱིན་པའོ། །བྱ་བ་གཞན་བརྩམ་པ་དང་ངལ་བསོ་བ་མ་བྱས་པ་ཚུན་ཆད་ནི་དེ་ཉིད་དོ། །
ཞེས་གསུངས་ཏེ། རུང་པའི་ཁང་པ་བྱིན་གྱིས་རློབས་པ་འདི་ལ་དུས་བཞི་ཡོད་དོ། །
བཞི་གང་ཞེ་ན། དུས་དང་པོ་ནི། རུང་ཁང་དེ་བརྩིག་པའི་ཕྱིར་དང་པོ་སོ་ཕག་གི་
གཅལ་འགྲེམ་པ་ཉིད་ཀྱི་ཚེ་ནའོ། །དུས་གཉིས་པ་ནི། སོ་ཕག་བཀྲམ་པའི་ཕྱིས་
མཁར་ལན་གྱི་ལས་མ་རྫོགས་ཤིང་ད་དུང་ལས་སར་པ་དང་བཅས་པ་ཉིད་ཀྱི་མཇུག་
ཡོད་པའི་བར་གྱི་དུས་ཉིད་དོ། །དུས་གསུམ་པ་ནི། ལས་གསར་བ་མཐར་ཕྱིན་པའི་
འོག་དུས་གཞན་གྱི་ཚེ་གནས་དེར་ཇི་སྲིད་དགེ་སློང་གནས་པ་ཉིད་དང་མ་བྲལ་བ་སྟེ་
གནས་དེར་དང་པོ་དགེ་སློང་ཞུགས་པ་ནས་ཕྱིས་གནས་དེ་ན་དགེ་སློང་འགའ་ཡང་
མེད་པར་མ་གྱུར་པའི་བར་གྱི་དུས་གང་ཡང་རུང་བའོ། །དུས་བཞི་པ་ནི། གནས་དེ་ན་
དགེ་སློང་སྔར་གནས་པ་དེ་དག་མེད་པ་ན་དེར་གནས་པའི་ཕྱིར་དགེ་སློང་ཕྱི་མ་
གཞན་དག་གནས་དེར་ཕྱིན་པ་ཐག་པ་ཉིད་ཀྱི་ཚེའོ། །དེ་ལྟར་དུས་བཞི་པོ་དེ་དག་
ལས་གང་ཡང་རུང་བར་བྱིན་གྱིས་བརླབས་ཀྱང་ཆོག་གོ །དགེ་སློང་དག་ཕྱིན་པའོ་ཞེས་
སྨོས་ན་དེའི་དུས་ཀྱི་ཚིགས་ཅིས་གཟུང་ཞེ་ན། གནས་དེར་ཕྱིན་ནས་ཆུ་བཙག་པ་དང་
གནས་ཁང་བསྐོ་བ་ལ་སོགས་པ་བྱ་བ་གཞན་བརྩམ་པ་དངོས་སུ་མ་བྱས་པ་དང་སྟན་
ལ་སོགས་པ་ལ་འདུག་སྟེ་ངལ་བསོ་བ་དངོས་སུ་མ་བྱས་ལ་དེ་གཉིས་བྱ་བའི་མཚམས་
ལ་ཐུག་པ་ཚུན་ཆད་ཀྱི་དུས་དེ་ནི་དགེ་སློང་དག་ཕྱིན་པ་ཉིད་ཀྱི་དུས་དེ་ཉིད་དོ། །བཞི་
པ་ནི། ཐམས་ཅད་ལ་དགེ་འདུན་གྱི་ལས་ཀྱིས་སོ། །དང་པོ་གཉིས་ལ་ནི་གང་ཟག་
གིས་ཀྱང་ངོ་། །ལག་གི་བླས་སོ། །དང་པོ་ཤོས་ལ་ནི་འབའ་ཞིག་གིས་ཀྱང་ངོ༌། །བརྗོད་

པས་སོ། །གཉིས་པ་ལ་ནི་དགེ་སློང་རབ་ཏུ་མང་པོ་དག་གིས་སེམས་བསྡུ་བས་སོ། །
གསུམ་པ་ལ་ནི་ལས་ཁོ་ནས་སོ། །བཞི་པ་ལ་ནི་ཇི་སྙེད་ཕྱིན་པ་དེ་སྙེད་ཀྱིས་རུང་བའི་
ཁང་པ་ཉིད་དུ་སྒྲོག་པའི་ཚིག་ཅིག་ཆར་བརྗོད་པས་སོ། །ཞེས་གསུངས་ཏེ། དུས་བཞི་པོ་
དེ་དག་ཐམས་ཅད་ལ་དགེ་འདུན་གྱི་གསོལ་གཉིས་ཀྱི་ལས་ཀྱིས་སོ་ཞེས་ལས་ཀྱིས་
རུང་ཁང་བྱིན་གྱིས་བརླབ་པར་བྱའོ་ཞེས་པའོ། །དེའི་སྔགས་ནི་སྔར་གསོ་སྦྱོང་གི་
གནས་ལ་བློ་མཐུན་བྱེད་པའི་གསོལ་གཉིས་ཀྱི་ལས་ལ་སྐབས་འདིར་རུང་པའི་ཁང་
པར་ཞེས་ཁ་བསྒྱུར་བ་ཙམ་མ་གཏོགས་འདྲ་སྟེ། ཊཱི་ཀ་ལས། དགེ་འདུན་བཙུན་པ་
རྣམས་གསན་དུ་གསོལ། །གནས་ཐམས་ཅད་གྲུབ་པའམ་བགྱིས་པའམ་ལགས་པ་ནང་
མཚམས་དང་ཕྱི་རོལ་ཉེན་ཀོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་
ཁང་པར་བཞེད་ན་ཞེས་སོགས་གསུངས་པ་ལྟར་རོ། །དེའི་མཇུག་ཏུ་དེ་ཉིད་ལས།
འདིར་གནས་ཐམས་ཅད་གྲུབ་པའམ་བགྱིས་པའམ་ལགས་པ་ཞེས་ཚིགས་གསུམ་
སྨོས་པ་ནི་གནས་ལ་རྣམ་པ་དེ་ལྟ་བུ་གསུམ་སྲིད་པས་སྤྱིར་བསྟན་པའི་ཕྱིར་ཡིན་གྱི།
ལས་བྱེད་པའི་དུས་ན་ནི་གནས་དེ་རྣམ་པ་དེ་གསུམ་གང་ཡིན་པ་གཅིག་སྨོས་པར་བྱ་
ཞེས་སོ། །བྱིན་གྱིས་བརླབ་པའི་དུས་དང་པོ་སོ་ཕག་འགྲེམ་པ་དང་ཕྱིས་ལས་གསར་
བ་དང་བཅས་པ་གཉིས་ལ་ནི་གང་ཟག་གིས་ཀྱང་བྱིན་གྱིས་བརླབ་ཏུ་རུང་ངོ༌། །གང་
ཟག་ཇི་ལྟ་བུས་ཤེ་ན། མཁར་ལན་གྱི་ལག་གི་བླས་སོ། །ལག་གི་བླ་མིན་པའི་དགེ་
སློང་གིས་ཀྱང་བྱིན་གྱིས་བརླབ་ཏུ་རུང་ལ། བྱེད་པ་པོ་ལ་ཉེས་བྱས་སོ་ཞེས་བྱ་འདུལ་
འཛིན་དང་བུ་སྟོན་གྱིས་གསུངས་སོ། །དང་པོ་གཉིས་ཀྱི་ཡང་དང་པོ་ཤོས་སོ་ཕག་
འགྲེམ་པའི་དུས་ལ་ནི་དགེ་སློང་ལག་གི་བླ་གཅིག་འབའ་ཞིག་གིས་ཀྱང་བྱིན་གྱིས་
བརླབ་ཏུ་རུང་ངོ༌། །ཇི་ལྟར་བྱིན་གྱིས་བརླབ་ཅེ་ན། ལག་གི་བླས་དང་པོར་རྡོ་འདེགས་
པ་ན་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་རོ་སྙམ་དུ་སེམས་བསྐྱེད་པ་
སྔོན་དུ་བཏང་ནས་ཚིག་ཏུ་དེ་ལྟར་ལན་གསུམ་བརྗོད་པས་སོ། །དུས་དང་པོར་བྱིན་

གྱིས་བརླབས་པའི་རུང་ཁང་འདིའི་མིང་ནི་རྡོ་བཏེག་པའི་མཐའ་ལས་བྱུང་བའི་རུང་
ཁང་ཞེས་བྱའོ་ཞེས་ཊཱི་ཀ་ལས་གསུངས་ཤིང༌། ལུང་ལས། འདི་ནི་རུང་བའི་གནས་
རྩོམ་པའི་མཐའ་ཅན་ཞེས་བྱའོ་ཞེས་གསུངས་སོ། །དུས་གཉིས་པ་ཕྱིས་ལས་གསར་བ་
དང་བཅས་པ་ལ་ནི་དགེ་སློང་ལག་གི་བླ་གསུམ་ཡན་ཆད་དགེ་སློང་རབ་ཏུ་མང་པོ་
དག་གིས་ཚེ་དང་ལྡན་པ་དག་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་
བར་སེམས་སྡུས་ཤིག་ཅེས་བརྗོད་ཅིང་རུང་བའི་ཁང་པར་སེམས་བསྡུ་བས་བྱིན་གྱིས་
བརླབ་པར་གསུངས་སོ། །རུང་ཁང་འདིའི་མིང་ནི་སེམས་བསྡུས་པའི་མཐའ་ལས་བྱུང་
བ་ཞེས་བྱའོ་ཞེས་ཊཱི་ཀ་ལས་གསུངས་ཤིང་། ལུང་ལས། འདི་ནི་སེམས་གཏོད་པའི་
མཐའ་ཅན་ཞེས་བྱའོ། །ཞེས་གསུངས་སོ། །འདི་ལ་ཕྲེང་རྒྱུད་ལས། གཙུག་ལག་ཁང་
ཕྱེད་ཟིན་པ་ལ། །ལག་བླས་དགེ་འདུན་མདུན་འདུག་ནས། །འདི་ལ་སེམས་རབ་སྡུས་
ཤིག་ཅེས། །ལན་གསུམ་བར་དུ་བརྗོད་པར་བྱ། །ཞེས་དགེ་འདུན་པ་དགོས་པར་
གསུངས་པའང་ཕུན་སུམ་ཚོགས་པའི་ཡན་ལག་སྟོན་པ་ཙམ་ཡིན་གྱི། གང་ཟག་གིས་
ཀྱང་བྱིན་གྱིས་བརླབ་ཆོག་པ་བཤད་མ་ཐག་པའི་དོན་ནོ། །བྱིན་གྱིས་བརླབ་པའི་དུས་
གསུམ་པ་གཞན་གྱི་ཚེ་དགེ་སློང་གནས་པ་ཉིད་དང་མ་བྲལ་བ་ལ་ནི་གསོལ་གཉིས་ཀྱི་
ལས་ཁོ་ནས་བྱིན་གྱིས་བརླབ་དགོས་སོ། །རུང་པའི་ཁང་པ་འདིའི་མིང་ནི་ལས་ཀྱི་
མཐའ་ལས་བྱུང་བ་ཞེས་བྱའོ་ཞེས་ཊཱི་ཀ་ལས་སོ། །དུས་བཞི་པ་གནས་པའི་ཕྱིར་དགེ་
སློང་དག་ཕྱིན་པ་ལ་ནི་དགེ་སློང་གསུམ་ལ་སོགས་པ་དེར་ཇི་སྙེད་ཕྱིན་པ་དེ་སྙེད་ཀྱིས་
གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བའོ་ཞེས་རུང་བའི་ཁང་པ་ཉིད་དུ་
སྒྲོག་པའི་ཚིག་ཅིག་ཆར་ལན་གསུམ་བརྗོད་པས་བྱིན་གྱིས་བརླབ་པར་བྱ་དགོས་སོ། །
ཊི་ཀ་ལས། རུང་པའི་ཁང་པ་འདིའི་མིང་ནི་འཕྲལ་ལ་བྱུང་བའི་གནས་ཞེས་བྱའོ། །
འཕྲལ་ལ་བྱུང་བ་ཞེས་བྱ་བ་ནི་ཆེད་དུ་མ་བསམས་པ་སྟེ། གནས་འདི་ཆེད་དུ་མ་
བསམས་པར་བྱུང་བ་ཡིན་པས་འཕྲལ་ལ་བྱུང་བའི་གནས་ཞེས་བྱ་བའོ། །ཞེས་སོ། །རུང་

ཁང་ཕྱི་མ་གཉིས་པོ་འདི་ལ་རུང་ཁང་གསར་དུ་བརྩིགས་པའམ་ཁང་པ་བྱས་ཟིན་རུང་
ཁང་དུ་སྒྲུབ་པ་གཉིས་ཀ་ཡོད་དོ། །ལྔ་པ་ནི། གཅིག་གིས་གཙུག་ལག་ཁང་དུ་མའི་
བྱ་བ་བྱེད་པ་ལ་མི་མཛེས་པ་མེད་དོ། །དེ་ནི་ཐ་དད་པར་གྱུར་པའི་རུང་བ་ཉིད་དུ་མ་
བསྟན་ཏོ། །ཞེས་གསུངས་ཏེ། རུང་བའི་ཁང་པ་གཅིག་གིས་ལྕགས་རི་གཅིག་གི་ནང་
ན་ཡོད་པའི་གཙུག་ལག་ཁང་དུ་མའི་བྱ་བ་ནང་དུ་བཙོ་བ་དང་ནང་དུ་ཞག་ལོན་དུ་
འཇོག་པའི་གནས་བྱེད་པ་ལ་མི་མཛེས་པ་མེད་དོ། །ཊི་ཀ་ལས། རུང་བའི་ཁང་པ་
འདིའི་མིང་ནི་བ་ལང་གི་གནས་ལྟ་བུ་ཞེས་བྱ་སྟེ། རུང་པའི་ཁང་པ་གཅིག་ལ་གཙུག་
ལག་ཁང་མང་པོ་བ་ལང་(མང་པོ་ལྟས་གཅིག་ལ་འཁོད་པ་}ལྟར་ཁ་ཐ་དད་པ་དག་ནས་འཁོད་པ་དེ་
ནི་བ་ལང་གི་གནས་ལྟ་བུའོ། །ཞེས་དང༌། ལུང་ལས། འདི་ནི་བ་ལང་ཉལ་བ་ལྟ་བུ་
ཞེས་བྱའོ། །ཞེས་སོ། །བ་ལང་གི་གནས་ལྟ་བུའི་རུང་ཁང་དེ་ནི་གཙུག་ལག་ཁང་
འབྲེལ་མེད་མཚམས་ཐ་དད་པར་གྱུར་པའི་རུང་བའི་ཁང་པ་ཉིད་དུ་མ་བསྟན་ཏོ། །
དེ་ནི་གཙུག་ལག་ཁང་རྣམས་ཕྱི་རོལ་ལྕགས་རིས་བསྐོར་བ་ལྟ་བུ་མཚམས་ཀྱིས་འབྲེལ་
བས་བྱིན་གྱིས་བརླབ་པར་བྱ་བའི་རུང་ཁང་ཡིན་པའི་ཕྱིར་རོ། །འདི་རུང་ཁང་སྔ་མ་
བཞིར་གང་རུང་དུ་ངེས་པས་གཅོད་ཚུལ་འདྲའོ། །རུང་ཁང་བཅད་པ་འཇིག་པའི་རྒྱུ་ནི་
མཚམས་པོ་ཆེ་འཇིག་པའི་རྒྱུ་རྣམས་ལས་མཚན་མ་བརྟན་པོ་ཞིག་པ་མ་གཏོགས་པ་
གཞན་ཀུན་ཀྱིས་འཇིག་གོ །འོན་ཀྱང་དེ་ལས་བྱིན་རླབས་སྔ་མ་གནས་དེ་མ་ཞིག་བར་
དུ་མི་འཇིག་པས་དགེ་འདུན་པ་རྣམས་ཀྱིས་དང་པོ་ནས་རྡོ་བཏེག་པའི་མཐའ་ལས་བྱུང་
བའི་རུང་ཁང་ལ་རུང་ཁང་དུ་བྱས་ན་བཟང་ཞེས་མཁས་པ་དུ་མས་གསུངས་སོ། །ལྔ་པ་
ཕོངས་པའི་དུས་ཀྱི་དམིགས་བསལ་ནི། པདྨའོ་ཞེས་བྱ་བ་ཡན་ཆད་དུ་མུ་གེའི་ཚེའོ། །
མུ་གེའི་ཚེ་དགེ་སློང་གིས་བཙོས་པ་དང་ལག་ཉར་བླངས་པ་དང་བྱིན་ལེན་མ་བྱས་པ་དག་
བཟའ་བར་བྱའོ། །ནང་དུ་བཙོས་པ་དང་ཞག་ལོན་པའོ། །སྔ་དྲོ་བའི་ཟས་སོ། །བཏུང་
བ་ནི་དུས་ཐམས་ཅད་དུའོ། །སྔར་བྱིན་ལེན་བྱས་པ་སྤངས་ཏེ་ལངས་པས་སོ། །དེ་བླང་

བའི་ཕྱིར་ལྡང་བར་བྱའོ། །ལྷག་མའོ། །མངོན་པར་བསྒྲུབས་པས་སོ། །དེ་བསྒྲུབ་པར་
བྱའོ། །ནགས་ཀྱི་རུས་པའོ། །འདི་ལྟ་སྟེ་རྒུན་འབྲུམ་དང་བལ་པོ་སེའུ་དང་འབྲ་གོ་དང་
སྟར་གོ་དང་བཱ་ཏཱ་མ་དང་ཨུ་རུ་མའི་ཀ་དང་ཀུ་རུ་མའི་ཀ་དང་ཁམ་བུ་དང་རྒྱ་ཤུག་དང་
སར་དག་ནི་དེ་ཞེས་བྱའོ། །པདྨའོ། །འདི་ལྟ་སྟེ། པདྨའི་རྩ་བ་དང་པདྨའི་རྩ་ལག་དང་
བེ་ཊ་དང་ཨུཏྤ་ལའི་རྩ་བ་དང་པདྨའི་སྙིང་པོ་དག་ནི་དེ་ཞེས་བྱའོ། །ཞེས་གསུངས་ཏེ།
འོག་ནས་པདྨའོ་ཞེས་བྱ་བ་ཡན་ཆད་འདི་མན་ཆད་དུ་སྨོས་པ་རྣམས་མུ་གེའི་ཚེ་གནང་
བ་ཡིན་གྱི་གཞན་དུ་མ་གནང་བར་ཤེས་པར་བྱའོ། །མུ་གེའི་ཚེ་དགེ་སློང་གིས་བཙོས་
པ་དང་། ལག་ཉར་བླངས་པ་དང་བྱིན་ལེན་མ་བྱས་པ་དག་བཟའ་བར་བྱའོ། །མུ་
གེའི་ཚེ་མཚམས་ཀྱི་ནང་དུ་བཙོས་པ་དང་ཞག་ལོན་པ་དག་བཟའ་བར་བྱའོ། །མུ་གེའི་
ཚེ་སྔ་དྲོ་བའི་ཟས་སོ། །དེ་དག་ནི་ཟས་སྤངས་ནས་ཟ་བ་དང་ཡང་ཡང་ཟ་བ་གནང་
བའོ་ཞེས་རང་འགྲེལ་ལས་གསུངས་སོ། །ཐུག་པ་དང་སྐྱོ་མ་ལ་སོགས་པའི་བཏུང་བ་
ནི་མུ་གེ་དང་ལོ་ལེགས་པའི་དུས་ཐམས་ཅད་དུ་སྤངས་ཟ་དང་ཡང་ཡང་ཟ་བའི་སྐབས་
ཐམས་ཅད་དུ་གནང་བའོ། །དུས་མུ་གེའི་ཚེ་དངོས་པོ་སྔར་བྱིན་ལེན་བྱས་པ་དེ་དགེ་
སློང་ཟས་སྤངས་ཏེ་ལངས་པས་སོ་ཞེས་སྤངས་ཏེ་ལངས་པས་བཟའ་བར་བྱའོ་ཞེས་
པའོ། །འདི་ནི་སྤངས་ནས་ཟ་བའི་ལྟུང་བྱེད་ཀྱི་དམིགས་ཀྱིས་བསལ་བའོ་ཞེས་ཊཱི་ཀ་
ལས་སོ། །སྔར་བྱིན་ལེན་བྱས་པ་དེ་བླང་བའི་ཕྱིར་ཟས་བརྩམས་པ་ལས་ལྡང་བར་
བྱའོ། །འདི་ནི་ཟས་བརྩམས་པས་ལྡང་བར་མི་བྱའོ་ཞེས་བྱ་བ་དེ་བག་ཡངས་སུ་བྱ་བ་
ཡིན་ནོ་ཞེས་ཊཱི་ཀ་ལས་སོ། །མུ་གེའི་ཚེ་ན་ཁྱིམ་དུ་ཆོས་སྟོན་དྲངས་ནས་དགེ་སློང་གིས་
ཟས་སྤངས་ཟིན་ཀྱང་ཟས་ཀྱི་ལྷག་མ་ཁྱིམ་པས་གཙུག་ལག་ཁང་དུ་ཁྱེར་ཏེ་འོང་བ་
བཟའ་བར་བྱའོ། །འདི་དང་འོག་མ་ཡང་སྤང་ནས་ཟ་བའི་ལྟུང་བྱེད་ཀྱི་དམིགས་ཀྱིས་
བསལ་བའོ་ཞེས་ཊཱི་ཀ་ལས་སོ། །མུ་གེའི་ཚེ་ན་མཆོད་སྟོན་དྲངས་པ་ན་དགེ་སློང་གིས་
གསོལ་ཏེ་ཟས་སྤངས་ཤིང་ཟས་ཀྱི་ལྷག་མ་བཞག་སྟེ་འགྲོ་བ་ན། སྦྱིན་བདག་གིས་འདི་

ཁྱེད་ལ་བསྟབས་པ་ལགས་ཀྱིས་བཞེས་ཤིག་ཅེས་ཟེར་ན་མཆོད་སྟོན་དྲངས་པའི་ལྷག་
མ་དགེ་སློང་གིས་གཙུག་ལག་ཁང་ལྟ་བུར་ཁྱེར་བའི་བྱ་བ་མངོན་པར་བསྒྲུབས་པས་
སོ་ཞེས་ཁྱེར་ནས་ཟས་སྤངས་ཏེ་ལངས་པས་ཟས་དེ་བཟའ་བར་བྱའོ་ཞེས་པའོ། །མུ་
གེའི་ཚེ་ན་ཁྱིམ་དུ་མཆོད་སྟོན་དྲངས་པའི་ལྷག་མ་དེ་གནས་གཞན་དུ་འཁྱེར་བའི་བྱ་བ་
བསྒྲུབ་པར་བྱའོ། །དེ་ལ་ལག་ཉའི་ཉེས་པར་མི་འགྱུར་རོ། །མུ་གེའི་ཚེ་ན་ནགས་ཀྱི་
རུས་པ་སྟེ་ཤིང་ཐོག་རུས་པ་ཅན་དག་སྔར་ཟས་སྤངས་ཏེ་ལངས་པས་བཟའ་བར་བྱའོ། །
ནགས་ཀྱི་རུས་པ་དེ་གང་ཞེ་ན། འདི་ལྟ་སྟེ། །རྒུན་འབྲུམ་དང༌། བལ་པོ་སེའུ་དང༌།
འབྲ་གོ་དང༌། སྟར་ག་དང༌། འདི་ནི་ཡུལཾ་འགར་ཁམ་བུ་སྟར་ག་ཞེས་གྲགས་པ་དེ་
ཉིད་ཡིན་ཏེ། དེ་ནི་སྡོང་པོ་ཆེ་ཞིང་མཐོ་བ། ཤིང་ལྤགས་སྐྱ་དཀར་འཐུག་ཅིང་ཡལ་ཕྲན་
གཞོན་ནུར་སྤུ་ཆུང་ཐུང་ངུ་ཡོད་པ། མེ་ཏོག་ཆུང་ངུ་མང་པོ་རྩུབ་སྟེ་སྐྱེ་བ་ཐུར་དུ་འཕྱང་
བ། ལོ་མ་ལྗང་ནག་རྒྱབ་ལྗང་དཀར་ཅན། འབྲས་བུ་ཕྱི་ལྤགས་སྔོ་ལྗང་ཁམ་ཐིག་ཅན་
ཟླུམ་རིལ་བྱིས་པའི་ཁུ་ཚུར་ཙམ་པ་ནང་དུ་རུས་པ་ཁམ་སེར་ཁ་སྦྱོར་གྱི་ནང་དུ་ཚི་གུ་
དཀར་པོ་དབྱིབས་ཀླད་པ་འདྲ་བ་སྣུམ་གྱི་རང་བཞིན་ཅན་ཡོད་དོ། །ཁ་ཆེའི་ཡུལ་གྱི་བཱ་
ཏཱ་མ་དང་། ཨུ་རུ་མའི་ཀ་དང་། འདི་ལ་འགྲེལ་ཆུང་ལས་བེ་འབྲུ་ཞེས་གསུངས་ཏེ། བོ་
འབྲུ་ནི་ཤིང་བོ་དོའམ་ཤིང་བེ་ལོའི་འབྲས་བུ་སྟེ། ཤིང་བེ་ལོ་ནི་ཤིང་གཞན་གྱི་གསེབ་
དང༌། ནགས་འདབས་དང་། གྲོག་རོང་སོགས་སུ་འཁྲུངས་ཤིང་རྒྱུན་པར་སྔོ་ལྗང་དུ་
སྡོད་པའི་ཤིང་ཞིག་སྟེ། སྡོང་པོ་སྦོམ་ལ་རིང་ཞིང་ཤིན་ཏུ་མཁྲེགས་པ། ཤུན་ལྤགས་
ཁམ་ནག་དང་སྐྱ་བོ། ཡལ་ག་དང་ཡལ་ཕྲན་མང་ཞིང་གསར་སྐྱེས་ལ་སྤུ་འཇམ་ཁམ་
སེར་གྱིས་ཁྱབ་པ། ལོ་མ་སྔོན་པོ་འཐུག་ཅིང་གྱོང་བ་སྒོང་དབྱིབས་འདྲ་བ་རྒྱབ་ལ་སྤུ་
ཆུང་ཁམ་སེར་དང་མཐའ་ལ་ཉག་ཆུང་ཚེར་མ་ཅན། མེ་ཏོག་སེར་སྐྱ་ཆུང་བ་སྙེ་
དབྱིབས་ཅན་ལོ་མའི་མཚམས་ནས་ཁ་ཐུར་དུ་འཕྱང་སྟེ་བཞད་པ། འབྲས་བུ་ལྗང་སེར་
སྨིན་ཚེ་སྨུག་ནག་ཏུ་གྱུར་པ་ཇའི་འབྲས་བུ་འདྲ་བ་ནང་སྙིང་དཀར་པོ་ཡོད་པའོ། །ཀུ་རུ་

མའི་ཀུ་ཐང་ཤིང་གི་འབྲས་བུ་དང༌། ཁམ་བུ་དང༌། འདི་ལ་རི་ཁམ་དང་། ཀླུང་ཁམ་
གཉིས། ཀླུང་ཁམ་ལའང་རྒྱ་ཁམ་དང་བོད་ཁམ་གཉིས་བཅས་ཡོད་པར་བཤད་དེ། རྒྱ་
ཁམ་ནི་སྡོང་པོ་ཁམ་སྐྱ་ལ་ཡལ་ཕྲན་གསར་སྐྱེས་ལྗང་གུ་ཕྱོགས་གཅིག་ཁམ་སྨུག ལོ་
མ་མ་སྐྱེས་པའི་སྔོན་དུ་མེ་ཏོག་ཟིང་དཀར་འདབ་ལྔ་བཞད་པ། ལོ་མ་ལྗང་འཇམ་
མཐའ་ཟུར་སོག་ལེའི་ཁ་ཅན། འབྲས་བུ་ལྗང་སེར་རོ་མངར་བ། ཕྱི་རུ་སྤུ་ཆུང་འཇམ་
པོས་ཁྱབ་པ། ནང་དུ་རུས་པ་ཁམ་སེར་སྲ་ཞིང་རྩུབ་པ་འབུར་གཤོང་མང་པོ་ཅན་ཡོད་
པ། དེའི་ནང་དུ་ཚི་གུ་སྙིང་དབྱིབས་ལེབ་མོ་བཙིར་ན་སྣུམ་འབྱུང་བ་ཡོད་དོ། །བོད་
ཁམ་ནི་ལོ་སྡོང་སོགས་ཕལ་ཆེར་གོང་དང་འདྲ་བ་ལ། དཔྱིད་དུས་སྔ་མོར་མེ་ཏོག་ཟིང་
དཀར་དང་དཀར་པོ་ཅི་རིགས་འཆར་བ། འབྲས་བུའང་གོང་མར་འདྲ་ཞིང་དེ་ལས་
ཆུང་བ། ནང་གི་རུས་པ་ཆེ་ཆུང་གོང་དང་འདྲ་ཡང་དེ་ལས་འཇམ་པའོ། །རི་ཁམ་ནི་ལོ་
མ་དང་འབྲས་བུ་གོང་མ་གཉིས་ལས་ཅུང་ཟད་ཆུང་བ། མེ་ཏོག་ཟིང་སྐྱའམ་དཀར་པོ་
འདབ་ལྔ་བཞད་པའོ། །རྒྱ་ཤུག་དང༌། སར་དག་ནི་ནགས་ཀྱི་རུས་པ་དེ་ཞེས་བྱའོ། །
འདི་དག་ཕྱི་དྲོར་ཡང་བཟར་རུང་ངོ་ཞེས་བྱི་ཤུ་ཏས་བཤད་ཅེས་འགྲེལ་ཆུང་ལས་སོ། །
མུ་གེའི་ཚེ་ན་པདྨ་སྟེ་ཆུ་ནས་སྐྱེས་པ་སྔར་ཟས་སྤངས་ཏེ་ལངས་པས་བཟའ་བར་བྱའོ། །
ཆུ་ནས་སྐྱེས་པ་དེ་གང་ཞེ་ན། འདི་ལྟ་སྟེ། མཚོ་རྫིང་དུ་འཁྲུངས་པ། ལོ་མ་སྔོ་ལྗང་ཆེ་
ཞིང་འཇམ་པ་རྒྱབ་ལྗང་དཀར་ཡུ་བ་རིང་བ་ཆུ་སྟེང་ཁྱབ་ནས་ཡོད་པ། མེ་ཏོག་དམར་
སྐྱའམ་ཡང་ན་དཀར་པོ་འདབ་མ་མང་བ་ཆུ་མི་ཆགས་པ་དྲི་ཞིམ་ལ་ཡིད་དབང་འཕྲོག་
པ་ཞིག་འཆར་བ། འབྲས་སྣོད་དམ་གང་བུ་ཕོར་ཆེན་ཙམ་པའི་ནང་འབྲས་བུ་མང་པོ་
ཡོད་པ་ཅན་གྱི་པདྨའི་རྩ་བ་ནང་དཀར་པོ་ཤུན་པ་སེར་པོ་ཚིགས་པ་ཅན། ཕྱི་དབྱིབས་
བྱིས་པའི་ལག་ངར་ལྟ་བུ་ལ་ནང་བུ་གུ་མང་པོ་ཡོད་པ་ཅན་དང་། པདྨའི་རྩ་ལག་དང༌།
འདི་ལ་པདྨའི་འཛེར་བུ་ཞེས་འགྲེལ་ཆུང་རྩ་བ་ལས་འབྱུང་། བེ་ཊ་སྟེ་ཀུ་མུ་ཏའི་ས་བོན་
དང༌། ཨུཏྤལའི་རྩ་བ་དང༌། པདྨའི་སྙིང་པོ་དག་ནི་ཆུ་ནས་སྐྱེས་པ་དེ་ཞེས་བྱའོ། །

པདྨའི་སྙིང་པོ་ལ་པདྨའི་ས་བོན་ཞེས་འགྲེལ་ཆུང་རྩ་བར་འབྱུང་ངོ༌། །གཞིར་གཏོགས་
པའི་སྨན་གྱི་གཞིའོ། །གཉིས་པ་ཕྲན་ཚེགས་ལ་སོགས་པའི་སྐབས་ནས་འབྱུང་བ་ལ་
གསུམ། ཟས་ཀྱི་རྒྱུ་འདུ་བའི་སྒོ་སོགས་ཇི་ལྟར་སྒྲུབ་པ་དང༌། ཟས་བསྟེན་ཚུལ་དང་།
ཟས་ཀྱི་རྒྱུ་མཐུན་ཟག་པ་འདོར་ཚུལ་ལོ། །དང་པོ་ལ་གཉིས། ཞར་བྱུང་བམ་གྲངས་
སྨོས་པ་དང༌། དོན་དངོས་སོ། །དང་པོ་ནི། འདུལ་བའི་མདོ་བམ་པོ་བརྒྱུད་པ། ཞེས་
འདུལ་བའི་མདོ་བམ་པོ་བརྒྱད་པ་འདི་ནས་བཟུང་སྟོན་ནོ་ཞེས་པའོ། །གཉིས་པ་ནི།
རྒྱལ་སྲིད་དང་དེའི་ཕྱེད་ཤ་མནོད་པར་མི་བྱའོ། །དགེ་འདུན་གྱི་ཆེད་དུ་གྲོང་མནོད་པར་
བྱའོ། །ཞིང་ཡང་ངོ་། །དེ་ཡལ་བར་མི་དོར་རོ། །དེའི་ཐོག་ཤས་མནོད་དོ། །ཐོག་ཤས་
བཙལ་ལོ། །རྨོས་པས་དེ་གཙུག་ལག་ཁང་དུ་དབུལ་བར་བྱ་བ་ཉིད་དོ། །བདག་ཉིད་
ཀྱི་བས་དང་པོར་རོ། །བསྲུང་བའི་ཕྱིར་དགེ་སློང་བསྐོའོ། །འདུ་བ་དང་འགོད་པ་དང་
གཉིས་ཀ་ལས་གང་ཡང་རུང་བ་མི་མངོན་པ་ལ་རྩིས་གདབ་པར་མི་བྱའོ། །གཞན་ལ་
ནི་དྲན་པ་དང་ཤེས་བཞིན་སྔོན་དུ་བཏང་སྟེ་དེ་ལ་འཇུག་པར་བྱའོ། །དགེ་འདུན་གྱི་
ཆེད་དུ་གཡོག་ཉེ་བར་གཞག་གོ །གང་ནས་གཙུག་ལག་ཁང་དུ་སྒྲ་མི་འབྱུང་བ་དེར་ལྷ་
འབངས་ཀྱི་ཁྱིམ་བྱེད་དུ་གཞུག་གོ །ཇི་སྙེད་དགོས་པ་འཇུག་པར་བྱའོ། །ཟན་དང་
གོས་སྦྱིན་པར་བྱ་བ་ཉིད་དོ། །གལ་ཏེ་ལས་བྱེད་ནའོ། །ན་བ་རྣམས་ལ་གཡོག་བྱའོ། །
བ་ལང་དང་མ་ཧེ་དང་ར་དང་ལུག་དང་གླང་པོ་ཆེ་དང་རྟ་དང་རྔ་མོ་དང་བོང་བུ་དང་འབྲུ་
རྩམ་པ་དང་སྣོད་ཀྱང་ངོ་། །དེ་དག་མཆོད་རྟེན་གྱི་ཕྱིར་ཡང་མི་རུང་བ་མ་ཡིན་ནོ། །ཁ་
གཟར་དང་ཚྭ་ཁུག་བཅང་བར་བྱའོ། །དེ་གཉིས་དང་འཕུལ་བའི་བཏུང་ཕོར་ལས་
གཞན་འཁར་བའི་སྣོད་གང་ཟག་གིས་བཅང་བར་མི་བྱའོ། །ཀུན་དགའ་ར་བ་པ་ཉེ་
བར་གཞག་པར་བྱའོ། །བསྲུང་བའི་ཕྱིར་བྱིས་པ་མཚན་མཐུན་པ་འབུལ་བ་དག་བླང་
བར་བྱའོ། །དེ་དག་གི་ཆ་ལུགས་ནི་མགུལ་བར་ཆོས་གོས་བཏགས་པ་ཉིད་དོ། །རྐེད་
པར་ཡང་ངོ༌། །ཕན་གདགས་པའི་སེམས་ཀྱིས་སོ་སོར་བསྐྱང་བར་བྱའོ། །དེའི་ཉེ་དུས་

ཕུལ་བ་བླང་བར་བྱའོ། །མཇུག་ཏུ་རིན་ཉིད་དུ་ཡང་ངོ༌། །དེ་དག་གིས་བྱས་པ་ཤེས་
པས་ཀྱང་ངོ་། །དེའི་རིན་བདའ་བར་མི་བྱའོ། །ཤིང་ཏོག་གི་རྙེད་པ་བདག་གིར་བྱའོ། །
ཞུན་མར་དང་འབྲུ་མར་དང་སྦྲང་རྩི་དང་བུ་རམ་གྱི་དབུ་བའི་བུམ་པ་ཡང་ངོ་། །དེ་དག་
གི་སྣོད་ཀྱང་ངོ༌། །དེ་དག་གཞག་པར་བྱའོ། །གཞི་ལའོ། །བཤང་བ་དང་གཅི་བ་དང་
ཆང་གི་བུམ་པ་དག་ནི་མི་མཁོ་བ་ཉིད་དོ། །དགེ་འདུན་གྱི་ཕྱིར་གཡོས་དང་འཚེད་པ་
གང་ཡིན་པ་དག་གི་ཞལ་ཏ་བྱའོ། །ཞེས་གསུངས་ཏེ། བཀྲེས་སྐོམ་ནད་དང་འདྲ་བར་མི་
ལ་གནོད་པས་དེའི་གཉེན་པོ་བཟའ་བཏུང་གི་འདུ་བའི་སྒོ་ཇི་ལྟར་བསྒྲུབ་པ་ནི། རྗེ་
དཔོན་བློན་པོ་ཡུལ་འཁོར་རྫོང་། །མཛོད་དང་དཔུང་དང་མཛའ་བཤེས་ཀྱི། །ཡན་
ལག་བདུན་ལྡན་རྒྱལ་སྲིད་དེ། །སེམས་ཅན་བློ་ལ་བརྟེན་པ་ཡིན། །ཞེས་པའི་རྒྱལ་
སྲིད་དང་རྒྱལ་སྲིད་དེའི་ཕྱེད་ཤུ་མནོད་པར་མི་བྱའོ། །དེའི་ཕྱེད་ཤ་ནི་བློན་པོའི་སྲིད་
ལྟ་བུའོ། །རྒྱལ་པོ་ལ་སོགས་པས་གྲོང་དགེ་སློང་ལ་ཕུལ་བ་ན་དགེ་འདུན་གྱི་ཆེད་དུ་
གྲོང་མནོད་པར་བྱའོ། །ཞིང་ཡང་ངོ་ཞེས་དགེ་འདུན་གྱི་ཆེད་དུ་མནོད་པར་བྱའོ་ཞེས་
པའོ། །དེ་གཉིས་གང་ཟག་ལ་མི་གནང་ངོ༌། །ཞིང་དེ་ཐ་བར་བོར་(སྲ་ཞིང་གྱོང་པོར་བོར་}བ་
སོགས་ཡལ་བར་མི་དོར་རོ། །ཞིང་དེའི་ཐོག་ཤསུ་མནོད་པར་བྱ་བ་ཉིད་དོ། །ཞིང་གི་
ཐོག་ཤས་བྱེད་པའི་ཞིང་པ་བཙལ་ལོ། །ཞིང་པ་གང་གིས་དགེ་འདུན་གྱི་ཞིང་སྨོས་
པས་ཞིང་དེའི་ཐོག་ཤས་ཀྱི་ཆ་དེ་དགེ་འདུན་ལ་གཙུག་ལག་ཁང་དུ་དབུལ་བར་བྱ་བ་
སྟེ་བསྐྱལ་བར་བྱ་བ་ཉིད་དོ། །དགེ་སློང་ཉིད་ཀྱིས་ཁུར་དུ་མི་བསྐུར་གྱི་ཁྱིམ་པ་སྐྱེད་དུ་
གཞུག་ཅེས་འགྲེལ་ཆུང་ལས་སོ། །ནམ་གྱི་ཚེ་ཞེ་ན། ཞིང་པ་བདག་ཉིད་ཀྱི་ཐོག་ཤས་
ཀྱི་སྐལ་བ་བས་དང་པོར་རོ་སྟེ་དང་པོར་དགེ་འདུན་གྱི་ཐོག་ཤས་དབུལ་བར་བྱ་བ་
ཉིད་དོ་ཞེས་པའོ། །དགེ་འདུན་གྱི་ཐོག་ཤས་མནོད་ཟིན་པ་བསྲུང་བའི་ཕྱིར་དགེ་སློང་
དག་བསྐོའོ། །གཙུག་ལག་ཁང་ན་འདུ་བ་ཡོང་སྒོ་དང་། འགོད་པ་འགྲོ་སྒོ་དང་། འདུ་
འགོད་གཉིས་ཀ་ལས་གང་ཡང་རུང་བ་མི་མངོན་པ་ལ་ནི་རྩིས་གདུབ་པར་མི་བྱའོ། །

ཤེར་འབྱུང་གི་འགྲེལ་པ་ལས། ཀླུ་གཞོན་ནུ་དགེ་སློང་དུ་སྤྲུལ་ནས། དགེ་འདུན་གྱི་
འཚོ་བ་ཡོ་སྤྱད་དུ་སྦྱར་བ་དྲུག་སྡེ་རྣམས་ཀྱིས་རྩིས་ལ་དགུག་ཅིང་གཙེས་པ་ལྟ་བུའོ། །
ཞེས་གསུངས་སོ། །འདུ་འགོད་མི་མངོན་པ་ལས་གཞན་མངོན་པ་ལ་ནི་འདུ་འགོད་ཀྱི་
རྩིས་བྱ་དགོས་པས་དྲན་པ་དང་ཤེས་བཞིན་སྔོན་དུ་བཏང་སྟེ་རྩིས་གདབ་པ་དེ་ལ་
འཇུག་པར་བྱའོ། །གཞི་འགྲེལ་ལས། འདུ་འགོད་རྩིས་སུ་སྦྱོར་དུ་བཅུག་སྟེ་འདུ་
འགོད་ཀྱི་སྡོམ་གཟུང་བར་བྱའོ། །ཞེས་སོ། །དགེ་འདུན་གྱི་ཆེད་དུ་ཡོན་བདག་གིས་
གཡོག་ཕུལ་ན་བླང་ཞིང་ཉེ་བར་གཞུག་གོ །དེ་རྣམས་ཀྱི་ཁྱིམ་གང་དུ་བྱ་ཞེ་ན། གང་
ནས་གཙུག་ལག་ཁང་དུ་གོཏམ་ཐ་མལ་པའི་སྒྲ་མི་འབྱུང་བ་དེར་ལྷ་འབངས་རྣམས་ཀྱི་
ཁྱིམ་བྱེད་དུ་གཞུག་གོ །ལྷ་འབངས་ཞེས་བྱ་བ་ནི་རྒྱལ་པོའི་འབངས་ཀྱི་མིང་སྟེ། དེ་
ཡང་རྒྱལ་པོ་ནི་འཇིག་རྟེན་པའི་ལྷ་ཞེས་བྱ་བ་ཡིན་ལ། དེའི་འབངས་ཡིན་པས་སོ། །
རྒྱལ་པོས་འབངས་ལ་བསྒོ་བ་ལྟར་དགེ་སློང་རྣམས་ཀྱིས་ཇི་སྐད་བསྒོ་བ་བཞིན་དུ་ལས་
རུང་བ་བྱེད་པས་ན་དགེ་འདུན་པའི་གཡོག་དེ་རྣམས་ལ་ཡང་ལྷ་འབངས་ཞེས་བཏགས་
སོ། །གཙུག་ལག་ཁང་དུ་ལྷ་འབངས་དག་ལས་བྱ་བའི་ཕྱིར་ཇི་སྙེད་དགོས་པ་དེ་སྙེད་
གཙུག་ལག་ཁང་དུ་འཇུག་པར་བྱའོ། །ཐམས་ཅད་ནི་འཇུག་པར་མི་བྱའོ། །དགེ་
འདུན་གྱི་གཡོག་དེ་དག་ལ་དགེ་འདུན་གྱི་ཟན་དང་གོས་སྦྱིན་པར་བྱ་བ་ཉིད་དོ། ། །
ཐམས་ཅད་ལ་སྦྱིན་པར་བྱའམ་ཞེ་ན། གལ་ཏེ་གཡོག་དག་དགེ་འདུན་གྱི་ལས་བྱེད་ན་
ཟན་དང་གོས་སྦྱིན་པར་བྱ་བའོ། །ལས་མི་བྱེད་ན་སྦྱིན་པར་མི་བྱའོ། །གཡོག་ན་བ་
རྣམས་ལ་སྨན་སྟེར་བ་ལ་སོགས་པའི་བསྙེན་བཀུར་དང་ནད་གཡོག་བྱའོ། །བུ་ལང་
དང་མ་ཧེ་དང་ར་དང་ལུག་དང་གླང་པོ་ཆེ་དང་། རྟ་དང་རྔ་མོ་དང༌། བོང་བུ་དང༌།
འབྲུ་རྩམ་པ་སྟེ་འབྲུ་རྗེན་པ་དང་། འབྲུའི་སྣོད་ཤིང་སྒྲོམ་ལ་སོགས་པ་སྣོད་དག་ཀྱང་
དགེ་འདུན་གྱི་ཆེད་དུ་བླང་དུ་རུང་ངོ༌། །འདི་རྣམས་ཀྱང་དགེ་འདུན་ལ་གནང་གི་གང་
ཟག་ལ་ནི་མ་ཡིན་ནོ། །གྲོང་ལ་སོགས་པ་དང་བ་ལང་ལ་སོགས་པ་དེ་དག་མཆོད་རྟེན་

གྱི་ཕྱིར་རམ་ཆེད་དུ་ཡང་བླང་དུ་མི་རུང་བ་མ་ཡིན་ནོ། །གང་ཟག་གིས་ཀྱང་འཁར་
བའི་ཁུ་གཟུར་ཏེ་ཁག་མགོ་དང་འཁར་བའི་ཚྭ་ཁུག་བཅུང་བར་བྱའོ། །ཁ་གཟར་དང་
ཚྭ་ཁུག་དེ་གཉིས་དང་འཕུལ་བའི་བཏུང་ཕོར་དང་ཆུ་བརྟག་པའི་སྣོད་དང་བཞི་ལས་
གཞན་པའི་འཁུར་བའི་སྣོད་གང་ཟག་གིས་བཅུང་བར་མི་བྱའོ། །འཁར་བའི་སྣོད་
གཞན་བདག་གིར་མ་བྱས་ན་སྨན་ཕོར་དུ་བསྲེས་ཤིང་ལོངས་སྤྱད་དུ་རུང་སྟེ། སྐབས་
འདི་ཉིད་ཀྱི་ཊཱི་ཀ་ལས། འདི་ལྟར་འཁར་བའི་སྣོད་གཞན་ཡང་སྨན་ཕོར་དུ་ཡོངས་སུ་
ལོངས་སྤྱད་པས་ཡོངས་སུ་ལོངས་སྤྱད་པར་བྱའོ་ཞེས་གསུངས་པས་དེའི་ཕྱིར་འདི་ནི་
བདག་གིར་བྱ་བ་དགག་པའི་རྣམ་པ་ཡིན་ནོ། །ཞེས་གསུངས་པས་སོ། །དགེ་འདུན་
ནམ་གང་ཟག་གིས་ཀུན་དགའ་ར་བ་པ་སྟེ་ལྡུམ་ར་བསྲུང་བའི་ཕྱིར་གཡོག་ཉེ་བར་
གཞུག་པར་བྱའོ། །གནོད་སྦྱིན་གདུག་པ་ཅན་ལ་སོགས་པས་འཇིགས་པ་བསྲུང་བའི་
ཕྱིར་བྱིས་པ་དགེ་སློང་ཕ་མ་རང་རང་དང་མཚན་མཐུན་པ་འབུལ་བ་དག་དགེ་སློང་
རྣམས་ཀྱིས་ཁྱེའུ་དག་དང་དགེ་སློང་མ་རྣམས་ཀྱིས་བུ་མོ་དག་བླང་བར་བྱའོ། །བྱིས་པ་
དེ་དག་གི་ཆ་ལུགས་ནི་མགུལ་བར་དགེ་སློང་ཕ་མ་དག་གི་ཆོས་གོས་ཀྱི་ཚལ་བུ་
བཏགས་པ་ཉིད་དོ། །རྐེད་པར་ཡང་ཆོས་གོས་བཏགས་རུང་ངོ༌། །བྱིས་པ་དེ་དག་ལ་
ཕན་གདགས་པའི་སེམས་ཀྱིས་དགེ་སློང་དང་དགེ་སློང་མ་རྣམས་ཀྱིས་བུ་དང་བུ་མོ་
དག་སོ་སོར་བསྐྱང་བར་བྱའོ། །ཟང་ཟིང་དང་བཅས་པའི་སེམས་ཀྱིས་ནི་མ་ཡིན་ནོ་
ཞེས་ཊཱི་ཀ་ལས་སོ། །བྱིས་པ་དེའི་ཉེ་དུས་དགེ་སློང་ཕ་མ་ལ་གོས་ལ་སོགས་པ་ཕུལ་བ་
བླང་བར་བྱའོ། །བྱིས་པ་དེ་དག་བསྐྱངས་པའི་མཇུག་ཏུ་བྱིས་པ་ཕྱིར་ལེན་པའི་ཚེ་བྱིས་
པའི་རིན་ནཾམ་རྔན་པ་ཉིད་དུ་ཡང་ངོ་ཞེས་ཉེ་དུས་ཕུལ་བ་བླང་བར་བྱའོ་ཞེས་པའོ། །ཉེ་
དུས་ཕུལ་བ་བླང་བར་བྱ་བར་མ་ཟད་བྱིས་པ་དེ་དག་གིས་རང་ལ་ཕན་པ་བྱས་པ་དྲིན་
དུ་ཤེས་པས་ཀྱང་ངོ་ཞེས་དྲིན་དུ་ཤེས་པས་གོས་ལ་སོགས་པ་ཕུལ་བ་བླང་བར་བྱའོ་
ཞེས་པའོ། །བྱིས་པ་བསྐྱངས་པ་དེའི་རིན་ནམ་རྔན་པ་བདའ་བར་མི་བྱའོ། །གཞན་

གྱིས་ཤིང་ཐོག་གི་རྙེད་པ་དགེ་འདུན་ནམ་དགེ་སློང་ལ་ཕུལ་བ་བླང་བར་བྱ་ཞིང་བདག་
གིར་བྱའོ། །དགེ་འདུན་ནམ་གང་ཟག་དགེ་སློང་ལ་ཞུན་མར་གྱིས་གང་བའི་བུམ་པ་
དང་འབྲུ་མར་གྱིས་གང་བའི་བུམ་པ་དང་སྦྲང་རྩི་དང་བུ་རམ་གྱི་དབུ་བ་ལ་སོགས་
པས་གང་བའི་བུམ་པ་ཡང་ངོ་ཞེས་འབུལ་ན་བླང་བར་བྱ་ཞིང་བདག་གིར་བྱའོ་ཞེས་
པའོ། །ཞུན་མར་ལ་སོགས་པ་དེ་དག་གི་སྣོད་བུམ་པ་ལ་སོགས་པ་དག་ཀྱང་ངོ་ཞེས་
འབུལ་ན་བླང་བར་བྱ་ཞིང་བདག་གིར་བྱའོ་ཞེས་པའོ། །ཞུན་མར་ལ་སོགས་པ་དང་དེ་
དག་གི་སྣོད་དེ་དགུ་གཞུག་པར་བྱའོ། །གང་དུ་གཞག་ན། གཞི་ལའོ། །བཤང་བ་
དང་གཅི་བ་དང་ཆང་གི་བུམ་པ་དག་ནི་མི་མཁོ་བ་ཉིད་དོ། །དེ་གང་ཡང་ཉེ་བར་
གཞག་པར་མི་བྱའོ་ཞེས་ཊཱི་ཀ་ལས་སོ། །དེ་ཡང་འགྲེལ་ཆུང་ལས། རྫ་མ་ལ་སོགས་
པའི་སྣོད་བཤང་གཅིས་རེག་པའམ་ཆང་གིས་རེག་པ་ཡོན་དུ་ཕུལ་ཡང་མི་བླང་ངོ༌། །
ཞེས་སོ། །ཡོན་བདག་གིས་དགེ་འདུན་གྱི་ཕྱིར་འབྲས་ཆན་གྱི་གཡོས་དང་ཚོད་མ་ལ་
སོགས་པ་འཚེད་པ་གང་ཡིན་པ་དག་གི་ཞལ་ཏ་གཞན་ལ་བྱེད་དུ་གཞུག་པར་བྱའོ། །
དགེ་སློང་རང་གིས་བྱ་བ་ནི་མ་ཡིན་ཏེ། དགེ་སློང་གིས་བཙོས་པའི་ཉེས་པར་འགྱུར་
བའི་ཕྱིར་རོ། །གཉིས་པ་ཟས་བསྟེན་ཚུལ་ལ་ལྔ། ཟས་ཀྱི་སྔོན་དུ་ཇི་ལྟར་བྱ་བ་དང༌།
ཟས་ལ་འཇུག་པའི་ཚུལ་དངོས་དང་། རུང་མི་རུང་གི་བྱེ་བྲག་བསྟན་པ་དང་། བཟའ་
བའི་ཚེ་འདུ་ཤེས་དང་དྲན་པ་སོགས་ཚུལ་བཞིན་བསྟེན་པ་དང་། ཟོས་པའི་རྗེས་ཀྱི་བྱ་
བའོ། །དང་པོ་ལ་གཉིས་ལས། དང་པོ་ཟས་ལ་འཇུག་སྐབས་ཀྱི་བསླབ་བྱ་ཞར་བྱུང་
དང་བཅས་པ་ནི། ལྷུང་བཟེད་དུ་བསོད་སྙོམས་མ་བླུགས་པའི་མདུན་རོལ་ཏུ་མ་བཟུང་
བ་ཉིད་ཀྱིས་བསོད་སྙོམས་ལ་འཇུག་པ་བསྟེན་པར་མི་བྱའོ། །ལྷུང་བཟེད་ཀྱི་ཁ་གཡོགས་
བཅང་བར་བྱའོ། །འདི་དང་འཁར་བའི་སྣོད་བཅང་བ་ལ་ཐུན་མོང་མ་ཡིན་པ་ཉིད་དུ་
དོགས་པར་མི་བྱའོ། །ནད་པས་ཞྭ་བཅང་བ་ལ་མི་རུང་བ་ཉིད་དུ་ཡང་ངོ་། །གསིལ་
བྱེད་ཀྱི་སྒྲ་མ་བྱུང་བར་བསོད་སྙོམས་ལ་ཁྱིམ་དུ་འཇུག་པར་མི་བྱའོ། །དེ་བཅང་བར་

བྱའོ། །འབྱུང་བ་དང་འཇུག་པ་ལ་མཁས་པར་འབད་པར་བྱའོ། །མཚན་མ་བྱ་བས་སོ། །
བསོད་སྙོམས་ཀྱི་འགྲམ་ཟེར་ལ་སོགས་པས་སོ། །ཆོས་བཙོང་བས་འཚོ་བ་སྦྱར་བར་
མི་བྱའོ། །ཆུ་མེད་ན་ཞོ་ག་ཆུ་ལ་སོགས་པའི་ཁུ་བས་རྐང་པ་དག་བཀྲུའོ། །ཞེས་
གསུངས་ཏེ། ལྷུང་བཟེད་དུ་བསོད་སྙོམས་མ་བླུགས་པའི་མདུན་རོལ་ཏུ་ལྷུང་བཟེད་
བློས་མ་བཟུང་བ་སྟེ་ལྷུང་བཟེད་དམ་པོར་བཟུང་ཞིང་ཚུལ་བཞིན་སྤྱོད་པའི་བསམ་པ་
མེད་པ་ཉིད་ཀྱིས་བསོད་སྙོམས་ལུ་འཇུག་པ་བསྟེན་པར་མི་བྱའོ། །དེ་ནི་མི་གཙང་
བས་གོས་པའི་ཉེས་པ་སྤང་བའི་ཕྱིར་རོ་ཞེས་ཊཱི་ཀ་ལས་སོ། །ལྷུང་བཟེད་ཀྱི་ཁ་
གཡོགས་རས་ལ་སོགས་པ་བཅང་བར་བྱའོ། །ལྷུང་བཟེད་ཀྱི་ཁ་གཡོགས་བཅང་བར་
བྱ་བ་འདི་དང་འཁར་བ་ལས་བྱས་པའི་ཁ་གཟར་ལ་སོགས་པ་འཁར་བའི་སྣོད་བཅུང་
བ་འདི་གཉིས་ལ་དགེ་སློང་ཕའི་ཐུན་མོང་མ་ཡིན་པ་ཉིད་དུ་དོགས་པར་མི་བྱའོ། །ཊི་
ཀ་ལས། དགེ་སློང་མས་ཀྱང་ལྷུང་བཟེད་ཀྱི་ཁ་གཡོགས་བཅང་བར་བྱ་བ་དང༌། ཁ་
གཟར་དང་ཚྭ་ཁུག་དང་ཕུལ་བའི་བཏུང་ཕོར་ལས་གཞན་པའི་འཁར་བའི་སྣོད་བདག་
གིར་མི་བྱའོ་ཞེས་བྱ་བའི་ཐ་ཚིག་གོ །ཞེས་སོ། །དགེ་སློང་མ་ནད་པས་ཀོ་ལྤགས་ལ་
སོགས་པའི་ཞྭ་བཅུང་བ་ལ་མི་རུང་བ་ཉིད་དུ་ཡང་ངོ་ཞེས་དོགས་པར་མི་བྱའོ་ཞེས་
པའོ། །ཊི་ཀ་ལཾས། དེ་ལྟ་བས་ན་ཆུ་ལ་ཆབ་བྲོམ་ཆགས་པའི་ཡུལ་དུ་དགེ་སློང་རྣམས་
ལ་རྗེས་སུ་གནང་བ་གང་ཡིན་པ་དེ་དགེ་སློང་མ་རྣམས་ལ་ཡང་རྗེས་སུ་གནང་བར་
ཤེས་པར་བྱའོ། །ཞེས་སོ། །འཁར་སིལ་ལམ་གསིལ་བྱེད་ཀྱི་སྒྲ་མ་བྱུང་བར་བསོད་
སྙོམས་ལ་ཁྱིམ་དུ་འཇུག་པར་མི་བྱའོ། །སྒྲ་འབྱིན་ཚུལ་ཡང་བཀའ་གདམས་གླེགས་
བམ་གྱི་ཞུས་ལན་ནོར་བུའི་ཕྲེང་བ་ལས་ནི་སྦྱིན་བདག་གི་ཁང་པའི་སྒོའི་མ་ཐེམ་ལ་
འཁར་སིལ་གྱི་ཡུ་བའི་མཇུག་གིས་ལན་གསུམ་བརྡུང་སྟེ་སྒྲ་སི་ལི་ལི་བྱེད་དགོས་པར་
གསུངས་སོ། །གསིལ་བྱེད་དེ་བཅང་བར་བྱའོ། །བསོད་སྙོམས་པས་ཁྱིམ་ནས་ཕྱིར་
འབྱུང་བ་དང་ཁྱིམ་དུ་འཇུག་པ་ཉིད་ཀྱི་ལམ་རྒྱུས་ལ་མཁས་པར་འབད་པར་བྱའོ། །

ཇི་ལྟར་འབད་ཅེ་ན། མཚན་མུ་གདབ་པར་བྱ་བས་སོ། །གང་གིས་ཤེ་ན། ཕྱེའམ་
འབྲས་ཆན་ལ་སོགས་པའི་བསོད་སྙོམས་ཀྱི་འགྲམ་ཟེར་ལ་སོགས་པ་སྐབས་སྐབས་
སུ་གཞག་པས་སོ། །ཤེར་འབྱུང་གི་འགྲེལ་པ་ལས། བསོད་སྙོམས་ལ་གྲོང་དུ་འགྲོ་བ་
དང༌། སླར་དབྱུང་བ་ཅི་ནས་ཀྱང་མ་ནོར་ཞིང་མཁས་པར་བྱ་བ་དང་། བླངས་པ་དང་མ་
བླངས་པའི་ཁྱིམ་མི་ནོར་བར་བྱ་བའི་ཕྱིར་སྒོར་ཟས་བྲུལ་(དུམ་བུའམ་རྡོག་པོ》ལ་སོགས་པ་
མཚན་མ་འོར་ཅིག་པའོ། །ཞེས་སོ། །རྙེད་པའི་ཕྱིར་ཆོས་བཙོང་བས་འཚོ་བ་སྦྱར་བར་
མི་བྱའོ། །དེ་ནི་ལོག་པས་འཚོ་བའི་ཕྱིར་དགག་པ་མཛད་དོ་ཞེས་ཊཱི་ཀ་ལས་གསུངས་
ཤིང༌། འགྲེལ་ཆུང་ལས། ཆོས་བཤད་པའི་གླ་མི་བླང་བ་དང་། མི་འདི་ལ་ཆོས་བཤད་
ན་ཟས་དང་སྨན་དང་གོས་ལ་སོགས་པ་བྱིན་པར་རེ་བའི་ཕྱིར་ཆོས་མི་བཤད། ཅེས་
དང་། ལུང་མ་མོ་ལས། ཆོས་ཀྱི་སྒོ་ནས་རྙེད་པ་ཡོངས་སུ་བཙལ་བར་མི་བྱ་ཞིང་། ཆོས་
འཚོང་བས་འཚོ་བ་ཡོངས་སུ་སྦྱར་བར་མི་བྱའོ། །ཞེས་གསུངས་སོ། །ཆུ་མེད་ན་ཞོ་ག་
ཆུ་སྟེ་ཞོའི་ཁ་ཆུ་དང་ཆུར་ཁུ་དང་རྩབ་མོ་ལ་སོགས་པའི་ཁུ་བས་རྐང་པ་དག་བཀྲུའོ། །
ཊཱི་ཀ་ལས། རྐང་པ་བཀྲུ་བ་དེ་ནི་དཔེ་ཙམ་དུ་ཟད་དེ་བཤང་བ་དང་གཅི་བ་ལ་སོགས་
པ་བྱ་བ་དག་ལ་ཡང་ཆུ་མེད་ན་དེ་དག་གིས་བཀྲུ་བ་ལ་ཡང་ཉེས་པ་མེད་དོ། །འདི་ནི་
འོག་ནས་ཟས་རྐང་པས་བརྫི་བར་མི་བྱའོ་ཞེས་འབྱུང་བའི་དམིགས་ཀྱིས་བསལ་བ་
ཡིན་ནོ། །ཞེས་སོ། །གཉིས་པ་འདུག་པར་བྱ་ཚུལ་ཞར་བྱུང་དང་བཅས་པ་ནི། རྩྭ་བམ་
ལ་འདུག་པར་བྱའོ། །བླ་གབ་མེད་པའི་མཐའ་གཅིག་ཏུ་གཞག་གོ །སྤུངས་ཏེ་ཡང་ངོ་། །
མཇུག་ཏུ་དོར་རོ། །མང་བ་ཉིད་ཡིན་ན་བྱའོ། །གྲལ་གྱི་ཚར་དུ་མ་ཉིད་ཀྱང་ངོ་། །ལྔ་
བརྒྱའི་ཚར་རོ། །རྒན་པའི་མཐའ་རེ་རེར་སྤྱི་བུངས་བྱའོ། །འབྲིམ་པ་དག་རྐུ་བ་ཉིད་ན་
སྤྱན་པ་དག་བསྐོའོ། །ཟན་གྱི་ལས་བྱེད་པ་དག་གིས་དང་པོར་བཟའ་བར་བྱའོ། །
འདུས་པ་ཆེན་པོའི་ཚེ་རྒན་རིམ་དུ་འཁོད་དུ་གཞུག་པའི་ཕྱིར་དང་འབྲིམ་དུ་གཞུག་པའི་
ཕྱིར་དགེ་སློང་དག་བསྐོའོ། །འདི་ལ་དགེ་སློང་མས་ནི་གཉིས་སམ་གསུམ་བཞག་སྟེ་ཅི་

དགར་འཁོད་པར་བྱའོ། །སྒྲ་བསྒྱུངས་ཏེ་ཟན་གྱི་ཆེད་དུ་འགྲོ་བར་བྱའོ། །ཤིན་ཏུ་
བསྡམས་པ་དང་སྤྱོད་ལམ་མཛེས་པས་སོ། །མཛེས་པས་སོ། །དེ་བཞིན་དུ་འདུག་པར་
བྱའོ། །ཟས་རྐང་པས་བརྫི་བར་མི་བྱའོ། །ལྟུང་བཟེད་ཀྱི་གཞི་ལ་རྐང་པས་རེག་པར་
མི་བྱའོ། །ཞེས་གསུངས་ཏེ། སྟན་གཞན་མེད་ན་རྩྭ་བམ་ལ་འདུག་པར་བྱའོ། །རྩྭ་བམ་
དེ་མི་སྤྱོད་པའི་ཚེ་བླ་གབ་སྟེ་སྟེང་གཡོགས་མེད་པའི་གནས་ཀྱི་མཐའ་གཅིག་ཏུ་རྩྭ་
བམ་དེ་གཞུག་གོ །དེ་དག་སོ་སོར་གཞག་པར་མ་ཟད་སྤུངས་ཏེ་གཞག་ཏུ་ཡང་རུང་ངོ༌། །
རྩྭ་བམ་གྱི་བྱ་བ་ཟིན་པའི་མཇུག་ཏུ་རྩྭ་བམ་དོར་རོ། །དགེ་སློང་མང་བ་ཉིད་ཡིན་ལ་
སྟན་གྱིས་མི་ཆོག་ན་རྩྭ་བམ་ལ་སྟན་བྱའོ། །དགེ་སློང་མང་བ་ཉིད་ཡིན་ན་གྲལ་གྱི་ཚར་
དུ་མུ་ཉིད་ཀྱང་བྱར་རུང་ངོ༌། །གྲལ་རེ་རེའི་ཚད་ཅི་ཙམ་ཞེ་ན། གྲལ་གཅིག་ལཾ་དགེ་
སློང་ལྔ་བརྒྱའི་ཚར་རོ་ཞེས་ལྔ་བརྒྱའི་ཚར་བྱར་རུང་ངོ་ཞེས་པའོ། །གྲོལ་གྱི་ཚར་དུ་
ཡོད་པའི་རྒན་པའི་མཐའ་རེ་རེར་གྲལ་དེ་ལ་བྲིམ་རྒྱུའི་ཟས་ཀྱི་སྤྱི་བུངས་རེ་རེ་བྱའོ། །
དགེ་འདུན་ལ་ཟས་འབྲིམ་པ་པོ་ཐོར་བྱན་དང་ཕྱག་ཚང་བ་དག་གིས་ཟས་རྐུ་བ་ཉིད་
ནུ་བྱ་ར་བྱེད་ཅིང་མིག་གིས་བལྟ་བའི་སྤྱན་པ་དགེ་སློང་དག་བསྐོའོ། །ཟན་གྱི་ལས་
བྱེད་པ་པོ་གཙང་སྦྱོར་བ་དང་ཐོར་བྱན་ལ་སོགས་པ་ཞལ་ཏ་པ་དག་གིས་དང་པོར་
ཟས་བཟའ་བར་བྱའོ། །ཟོས་ཏེ་ཁྲིམ་པ་ལ་སོགས་པའི་ལས་བྱའོ་ཞེས་ཊཱི་ཀ་ལས་སོ། །
དགེ་སློང་རྣམས་ཀྱི་འདུས་པ་ཆེན་པོའི་ཚེ་བསླབ་པ་རྒན་རིམ་དུ་གྲལ་ལ་འཁོད་དུ་
གཞུག་པའི་ཕྱིར་དང་རྒན་རིམ་ནས་ཟས་སྙོམས་པར་འབྲིམ་དུ་གཞུག་པའི་ཕྱིར་དགེ་
སློང་མཛེས་ཆོས་པ་དགུ་བསྐོའོ། །འདུས་པ་ཆེན་པོ་འདི་ལ་དགེ་སློང་མས་ནི་བསླབ་
པ་རྒན་པ་གཉིས་སམ་གསུམཾ་རྒན་རིམ་བཞིན་དུ་གྲལ་གོང་དུ་བཞག་སྟེ་གཞན་རྣམས་
ནི་བསླབ་པ་རྒན་གཞོན་མི་བརྩི་བར་གྲལ་ལ་ཅི་དགར་འཁོད་པར་བྱའོ། །དེ་ཡང་ལོ་
ལྔ་ན་གཙུག་ཕུད་ཀྱི་དུས་སྟོན་བྱའོ་ཞེས་གསུངས་པ་དང༌། དེ་ལ་འདུས་པ་ཆེན་པོ་བྱུང་
ནས་རྒན་རིམ་དུ་འདུག་ཅེས་བཀའ་བསྩལ་པ་དང་། དགེ་སློང་མ་རྣམས་རྒན་རིམ་དུ་

འདུག་པས་ཅ་ཅོར་གྱུར་པ་སངས་རྒྱས་ལ་གསོལ་བས། གཉིས་གསུམ་ཙམ་རྒན་རིམ་
དུ་འདུག་ལ། ལྷག་མ་འཁོར་ཇི་ལྟ་བ་དང་སྨོན་འདྲིན་ཇི་ལྟ་བ་བཞིན་དུ་འཁོད་ཅེས་
གསུངས་སོ། །མུ་ཅོར་སྨྲ་བ་ལ་སོགས་པའི་སྒྲ་བསྐྱུངས་ཏེ་ཟན་གྱི་ཆེད་དུ་འགྲོ་བར་
བྱའོ། །ལུས་ངག་ཡིད་གསུམ་ཤིན་ཏུ་བསྡམས་པ་དང་འགྲོ་བའི་སྤྱོད་ལཾམ་མཛེས་
པོས་སོ་ཞེས་སྤྱོད་ལམ་དེ་ལྟ་བུའི་སྒོ་ནས་ཟན་གྱི་ཆེད་དུ་འགྲོ་བར་བྱའོ་ཞེས་པའོ། །ཆ་
ལུགས་མཛེས་པས་སོ་ཞེས་ཆ་ལུགས་མཛེས་པས་ཟན་གྱི་ཆེད་དུ་འགྲོ་བར་བྱའོ་ཞེས་
པའོ། །དེ་བཞིན་དུ་སྒྲ་བསྐྱུངས་པ་དང་ཤིན་ཏུ་བསྡམས་པ་དང་སྤྱོད་ལམ་མཛེས་པ་
དང་ཆ་ལུགས་མཛེས་པས་ཟན་གྱི་ཆེད་དུ་འདུག་པར་བྱའོ། །འབྲས་ཆན་ལ་སོགས་
པའི་ཟས་རྐང་པས་བརྫི་བར་མི་བྱ་ཞིང་འགོམ་པར་མི་བྱའོ། །ལྷུང་བཟེད་ཀྱི་གཞི་
ལྕགས་ལ་སོགས་པའི་ཡང་མིག་དང་ཞ་ཉེའི་དབྱར་འདབ་ལ་སོགས་པ་ལ་རྐང་པས་
རེག་པར་མི་བྱའོ། །གཉིས་པ་ནི། དྲན་པ་ཉེ་བར་བཞག་སྟེ་བསོད་སྙོམས་བླང་བར་
བྱའོ། །སེམས་རྣམ་པར་མ་གཡེངས་པས་བསོད་སྙོམས་བླང་བར་བྱའོ། །མི་འཕྲོ་བ་
དང་། འཚོ་བ་ཙམ་དང་། དེ་མ་འདྲེས་པ་དང་། མི་དཀྲུག་པ་དང་། ཤིན་ཏུ་དབེན་པ་
དང་། དུས་ལས་མ་ཡོལ་བ་བསྒྲུབ་པར་བྱའོ། །གང་ལ་མགྲོན་དུ་བོས་པ་དེ་ལས་
གཞན་རྙེད་པ་བདག་གིར་བྱེད་པ་ལ་མི་རིགས་པ་མེད་པ་ཉིད་དོ། །རང་གི་ཟས་ལས་
གཞན་མནོས་པ་ལ་ཉེས་པ་མེད་པ་ཉིད་དོ། །གཞན་དུ་མགྲོན་དུ་བོས་པ་ན་འདུག་པ་
ལ་དེས་གནང་ན་གཞན་གྱིས་བྱིན་པ་ནི་དེའི་ཁོངས་སུ་གཏོགས་པ་དང་འདྲའོ། །
བསམ་པའི་དོན་གྱིས་སྒྲའི་སྦྱོར་བ་རྣམ་པར་གཞག་གི་གྲགས་པས་ནི་མ་ཡིན་ནོ། །
བླངས་པ་སྤང་བར་མི་བྱའོ། །ལྟ་བ་དང་ཚུལ་ཁྲིམས་ཕུན་སུམ་ཚོགས་པ་དག་ལས་
བླངས་པ་གཞན་གོ་རིམ་བཞིན་ལ་སྦྱིན་པ་དང་འཚོ་བར་བྱེད་པ་ལྷག་པ་ཁམ་གཅིག་
ཡན་ཆད་ལེན་པ་དང་ཟ་བ་ནི་དད་པས་སྦྱིན་པར་བྱ་བ་ཆུད་གཟོན་པ་ཡིན་ནོ། །ཕ་མ་
དང་ནད་པ་དང་རབ་ཏུ་འབྱུང་བར་འདོད་པ་དང་སྦྲུམ་མ་དག་དང་གདུལ་བ་དང་འདོད་

པས་བསོད་སྙོམས་ལ་རེག་པ་དང་ཁྱིམ་པ་འོངས་པ་ལ་ནི་དེ་ལས་བགོ་གཤའ་བྱའོ། །
ཁམ་ཆངས་གཅིག་ཟ་བ་པོ་རྣམ་པར་མ་བཅད་པར་གཞག་པར་བྱའོ། །དུད་འགྲོ་ལ་
ཡང་སྦྱིན་པར་བྱའོ། །བཟའ་བའི་ཕྱིར་ཉེ་བར་བཞག་པ་ལས་མ་རྫོགས་པར་སྦྱིན་པར་
མི་བྱའོ། །དད་པས་སྦྱིན་པར་བྱ་བ་ཉིད་ཀྱིས་མགྲོན་དུ་བོས་པ་ལ་ཡང་མི་བྱའོ། །ལྷུང་
བཟེད་ཀྱི་གཞི་ནི་ལྷག་མ་ཟ་བ་རྣམས་ལ་ཅི་བདེར་བྱའོ། །གཉུག་མར་གནས་པ་རྣམས་
ལ་གཏོར་མ་སྦྱིན་ནོ། །དེ་དག་གི་ཆོ་གའི་རྗེས་སུ་འབྲང་བས་སྔ་དྲོ་ལ་སོགས་པར་རོ། །
ཆོ་ག་ཐ་དད་པ་ཉིད་ཡིན་ན་ཐ་དད་པར་རོ། །ཞེས་གསུངས་ཏེ། བྱིན་ལེན་བྱེད་པའི་ཚེ་
འདི་ནི་སྦྱིན་པར་བྱེད་པ་པོའོ། །བདག་ནི་ལེན་པར་བྱེད་པ་པོའོ་སྙམ་དུ་དྲན་པ་ཉེ་བར་
བཞུག་སྟེ་བསོད་སྙོམས་བླང་བར་བྱའོ། །ཡུལ་གཞན་ལ་སེམས་རྣམ་པར་མུ་
གཡེངས་པས་བསོད་སྙོམས་བླང་བར་བྱའོ། །དེ་ལྟར་བསོད་སྙོམས་བླངས་ནས་ཟ་
བའི་ཚེ་ཡང་སེམས་གཞན་དུ་མི་འཕྲོ་ཞིང་མི་གཡེངས་པར་བཟའ་བར་བྱ་བ་དང་།
འཕྱར་གཡེངས་ལ་སོགས་པའི་ཕྱིར་མ་ཡིན་པར་ལུས་འཚོ་བ་ཙམ་དུ་བཟའ་བར་བྱ་བ་
དང་། ཕྱེ་དང་འབྲས་སུ་བསྲེ་བ་ལྟ་བུ་མ་ཡིན་པར་བསོད་སྙོམས་དེ་དག་མ་འདྲེས་པ་
སྟེ་ཕན་ཚུན་མ་བསླད་པར་བཟའ་བར་བྱ་བ་དང་། །འོ་མ་དང་ཚོད་མ་ལ་སོགས་པ་
སྣོད་གཅིག་ཏུ་མི་དཀྲུག་པ་ཉིད་ཀྱིས་བཟའ་བར་བྱ་བ་དང་། སྐྱེ་བོའི་རྒྱུན་ལུགས་མེད་
པས་ཤིན་ཏུ་དབེན་པ་ཉིད་དུ་བཟའ་བར་བྱ་བ་དང༌། གུང་ཚིགས་ཀྱི་དུས་ལས་མ་
ཡོལ་བར་བསོད་སྙོམས་ཟ་བ་བསྒྲུབ་པར་བྱའོ། །དགེ་འདུན་ནམ་གང་ཟག་གང་ཐུག་
པ་ལ་སོགས་པ་གང་ལ་མགྲོན་དུ་བོས་པ་དེ་ལས་གཞན་པའི་དངོས་པོ་ཤ་སྐམ་ལ་
སོགས་པ་ཟས་བསོད་པ་རྙེད་པ་བདག་གིར་བྱེད་པ་ལ་མི་རིགས་པ་མེད་པ་ཉིད་དོ། ། །
རང་གི་ཟས་ཟ་བའི་སྐབས་ལ་རང་གི་ཟས་ལས་གཞན་སྦྱིན་བདག་གི་ཟས་མནོས་པ་
དང་ཟ་བ་ལ་ཡང་ཡང་ཟ་བའི་ཉེས་པ་མེད་པ་ཉིད་དོ། །སྦྱིན་བདག་གཞན་དུ་དགེ་
སློང་མགྲོན་དུ་བོས་པ་ན་འདུག་པ་ལ་སྦྱིན་བདག་དེས་གནང་ན་སྦྱིན་བདག་དེ་ལས་

གཞན་གྱིས་དགེ་སློང་དེ་ལ་བཟའ་བཏུང་བྱིན་པ་ནི་སྦྱིན་བདག་སྔོན་མ་དེའི་ཟས་ཀྱི་
ཁོངས་སུ་གཏོགས་པ་དང་འདྲའོ། །རང་འགྲེལ་ལས། དེ་ལ་ནི་དམ་བཅས་པ་ལས་
འདས་པ་དང་ཡང་ཡང་ཟ་བའི་ཉེས་པར་མི་འགྱུར་རོ། །ཞེས་སོ། །སྦྱིན་བདག་སྔོན་མ་
དེས་མ་གནང་ན་མི་རུང་བར་རྩ་བའི་ཤུགས་ཀྱིས་བསྟན་ཅིང་འགྲེལ་ཆུང་ལས་དངོས་
སུ་གསུངས་སོ། །སྒྲ་ཐམས་ཅད་དོན་ཐམས་ཅད་ཀྱི་རྗོད་པར་བྱེད་པ་དག་ཡིན་ལ།
དོན་ཐམས་ཅད་ཀྱང་སྒྲ་ཐམས་ཅད་ཀྱིས་བརྗོད་པར་བྱ་བ་དག་ཡིན་པས་དེའི་ཕྱིར་སྨྲ་
བ་པོའི་བསམ་པའི་དོན་གྱིས་སྒྲའི་དོན་གང་ལ་སྦྱོར་བ་རྣམ་པར་གཞུག་གི་འཇིག་རྟེན་
ལ་གྲགས་པས་ནི་མ་ཡིན་ནོ། །དེ་ཡང་སྒྲ་རྣམས་སྨྲ་བ་པོའི་བརྗོད་འདོད་ཀྱི་རྗེས་སུ་
འབྲངས་ནས་དོན་སྟོན་པའི་ཕྱིར་རོ། །དེས་ན་ལུང་གཞི་ལས། དགེ་སློང་བསོད་སྙོམས་
པ་ལ་ཁྱིམ་བདག་གིས་སངས་རྒྱས་ཚུར་ཤོག་འདི་དག་སྙོམས་ཤིག་ཟེར་ན་བླང་དུ་རུང་
ངམ་མི་རུང་སྙམ་ན། ཁྱིམ་བདག་ལ་དྲིས་ལ་ཐུབ་པ་ཆེན་པོ་ལ་འབུལ་བའོ་ཞེས་སྨྲ་ན་
བདག་གིར་མི་བྱའོ། །{གང་ཟག་དེའི་མིང་ལ་སངས་རྒྱས་ཞེས་འབོད་པ་ཡིན་པས།}འོན་ཏེ་སངས་རྒྱས་ནི་ཁྱོད་
ཉིད་ལགས་སོ་ཞེས་སྨྲ་ན་བླང་བར་བྱ་སྟེ། འདི་ལ་འགྱོད་པར་མི་བྱའོ། །ཆོས་དང་དགེ་
འདུན་ལ་ཡང་དེ་བཞིན་ནོ། །ཞེས་གསུངས་སོ། །ཟས་དང་གོས་ལ་སོགས་པ་གཞན་
ལས་བླངས་པ་གང་ལ་བླངས་པ་དེ་ཉིད་ལ་ཕྱིར་སྤང་བར་རམ་སྦྱིན་པར་མི་བྱའོ། །ཕྱི་
མ་ཐོབ་ན་ལྷག་པ་སྦྱིན་པར་བྱ་བ་ཉིད་དོ་ཞེས་གསུངས་པ་ནི་འདིའི་དམིགས་བསལ་ལོ། །
ལས་རྒྱུ་འབྲས་ལ་ཡིད་ཆེས་པའི་འཇིག་རྟེན་པའི་ཡང་དག་པའི་ལྟ་བ་ཕུན་སུམ་ཚོགས་
པ་དང་ལྡན་པ་དང་སོ་སོར་ཐར་པའི་ཚུལ་ཁྲིམས་ཕུན་སུམ་ཚོགས་པ་དང་ལྡན་པ་དག་
ལས་ཟས་གོས་ལ་སོགས་པའི་དད་རྫས་བླངས་པ་ལྟ་བ་དང་ཚུལ་ཁྲིམས་ཕུན་སུམ་
ཚོགས་པ་ལས་གཞན་གོ་རིམ་བཞིན་ལྟ་བ་ཉམས་པ་དང་ཚུལ་ཁྲིམས་འཆལ་བ་ལ་
སྦྱིན་པ་དང་། བདག་ཉིད་ཚིམ་པར་གྱུར་ཟིན་ནས་འཚོ་བར་བྱེད་པ་ལྷག་པ་ཐ་ན་ཁམ་
གཅིག་ཡན་ཆད་ལེན་པ་དང་ཟླ་བ་ནི་དད་པས་སྦྱིན་པར་བྱ་བ་ཆུད་གཟོན་པ་ཡིན་ནོ། །

རང་འགྲེལ་ལས། ལྟ་བ་ཕུན་སུམ་ཚོགས་པ་ལས་ལྟ་བ་ཉམས་པ་ལ་སྦྱིན་པ་དང༌།
ཚུལ་ཁྲིམས་ཕུན་སུམ་ཚོགས་པ་ལས་བླངས་པ་ཚུལ་ཁྲིམས་འཆལ་བ་ལ་སྦྱིན་པ་ནི་
དཔེ་ཙམ་དུ་ཟད་དེ། མཆོག་ལས་བླངས་པ་མཆོག་མ་ཡིན་པ་ལ་ཡང་སྦྱིན་པ་ཞེས་བྱ་
བ་དེ་ལ་འདི་བསྟན་པར་རིག་པར་བྱའོ། །མཆོག་དང་མཆོག་མ་ཡིན་པ་ནི་འདི་ལྟར་
ཤེས་པར་བྱ་སྟེ། ཏིང་ངེ་འཛིན་ཐོབ་པ་ནི་མ་ཐོབ་པ་ལས་མཆོག་གོ །འཕགས་པ་ནི་མ་
འཕགས་པ་མ་ཡིན་པས་སོ། །ཆོས་ཀྱི་ཚོགས་རབ་ཏུ་འཕེལ་བའི་བྱང་ཆུབ་སེམས་
དཔའི་སོ་སོའི་ཡང་ཉན་ཐོས་ལས་སོ། །ཞེས་གསུངས་སོ། །དེའི་དམིགས་བསལ་ནི།
ལྟ་བའམ་ཚུལ་ཁྲིམས་ཕུན་སུམ་ཚོགས་པ་མིན་ཡང་ཕ་མ་དང་། དེ་མཚོན་པ་སྟེ། ལུང་
མ་མོ་ལས། ཕུ་ནུ་དང་སྲིང་མོ་དང་གཉེན་ལ་ཡང་སྦྱིན་པར་བྱ་ཞེས་གསུངས་སོ། །དེ་
བཞིན་དུ་ནད་པ་དང་རབ་ཏུ་འབྱུང་བར་འདོད་པ་དང་སྦྲུམ་མ་དག་དང༌། ལྟ་བ་མ་
དག་པ་དག་པར་གདུལ་བ་ལ་སོགས་པ་གདུལ་བྱ་འདུལ་བ་དང༌། ཁྱིམ་པ་བསོད་
སྙོམས་འདོད་པས་དགེ་སློང་གི་བསོད་སྙོམས་ལ་ལག་གིས་འཛིན་ཅིང་རེག་པ་དང་།
ཟན་གྱི་དུས་སུ་ཁྱིམ་པ་གློ་བུར་དུ་འོངས་པ་ལ་ནི་དད་པས་སྦྱིན་པ་དེ་ལས་བགོ་
བཤའ་བྱའོ། །དེ་དག་ལ་བྱིན་པ་ནི་དད་པས་སྦྱིན་པར་བྱ་བ་ཆུད་གཟོན་པར་མི་འགྱུར་
རོ་ཞེས་ཊཱི་ཀ་ལས་སོ། །ཟས་ཀྱི་བྱ་བ་བྱེད་པའི་དང་པོར་ཟས་ཀྱི་ཁམ་ཆངས་གཅིག་ཟླ་
བ་པོ་དམིགས་ཀྱིས་རྣམ་པར་མུ་བཅུད་པར་སྤྱིར་གཞུག་པར་བྱའོ། །སེམས་ཅན་
ཐམས་ཅད་ལ་བསྔོས་ཏེ་གཞག་པར་བྱ་བའོ་ཞེས་ཊཱི་ཀ་ལས་སོ། །ཁམ་ཆངས་གཅིག་
བཞག་པ་དེའམ་རང་གིས་ཟོས་ཟིན་ནས་ཟས་ཀྱི་ལྷག་མ་ལས་དུད་འགྲོ་ལ་ཡང་སྦྱིན་
པར་བྱ་བའོ། །བདག་ཉིད་ཀྱིས་བཟའ་བའི་ཕྱིར་ཉེ་བར་བཞག་པ་ཉིད་ཀྱི་ཟས་ལས་
རང་གི་ཟས་ཀྱི་བྱ་བ་མ་རྫོགས་པར་ལྷག་མ་ཟ་བ་སོགས་ལ་སྦྱིན་པར་མི་བྱའོ། །ཁྱོད་
ཁོ་ནས་འདི་ཟ་བར་བྱོས་ཤིག་ཅེས་དད་པས་སྦྱིན་པར་བྱ་བ་ཉིད་ཀྱིས་མགྲོན་དུ་བོས་
པ་ལ་དེས་ཟས་ཀྱི་བྱ་བ་མ་རྫོགས་པར་སྦྱིན་པར་མི་བྱ་བར་མ་ཟད་ཀྱི་ཟས་ཀྱི་བྱ་བ་

རྫོགས་ན་ཡང་སྦྱིན་པར་མི་བྱའོ། །ལྷུང་བཟེད་ཀྱི་འོག་གཞི་ཉིད་དུ་ཁུར་བ་སྐྱ་བོ་
བཏིང་པ་སོགས་ནི་ལྷག་མ་ཟ་བ་རྣམས་ལ་ཅི་བདེར་སྦྱིན་པར་བྱའོ། །གཙུག་ལག་ཁང་
ན་གཉུག་མར་གནས་པ་མི་མ་ཡིན་པ་རྣམས་ལ་ཟས་ཀྱི་སྤྱི་བུངས་ལ་སོགས་པ་ལས་
གཏོར་མ་སྦྱིན་ནོ། །གཉུག་མར་གནས་པ་དེ་དག་གི་ཟས་ཀྱི་ཆོ་གའི་རྗེས་སུ་འབྲང་
བས་དེ་དག་ལ་གཏོར་མ་སྦྱིན་པའི་དུས་ནི་སྔ་དྲོ་དང་གུང་དང་ཕྱི་དྲོ་དང་མཚན་མོ་ལ་
སོགས་པར་རོ་ཞེས་གང་རིགས་པར་གཏོར་མ་དུས་སུ་སྦྱིན་ནོ་ཞེས་པའོ། །གཙུག་ལག་
ཁང་གང་ན་གཉུག་མར་གནས་པ་དེ་དག་ལ་དྲིའམ་མེ་ཏོག་གམ་བདུག་པ་སྟོབ་པ་ལ་
སོགས་པ་ཆོ་ག་ཐུ་དད་པ་ཉིད་ཡིན་ན་དྲི་དང་མེ་ཏོག་དང་བདུག་པ་དང་གཏོར་མ་ལ་
སོགས་པ་རང་རང་གི་ཆོ་ག་བཞིན་ཐ་དད་པར་རོ་ཞེས་ཐ་དད་པར་སྦྱིན་ནོ་ཞེས་པའོ། །
གསུམ་པ་ནི། ཨ་མྲ་རུས་པ་མ་ཆགས་པ་ཉིད་ཀྱི་གནས་སྐབས་སུ་བཟའ་བར་མི་བྱའོ། །
རྩ་བ་དང་སྡོང་བུ་དང་འདབ་མ་དང་མེ་ཏོག་དང་འབྲས་བུ་བཅའ་བར་བྱ་བ་དང་འབྲས་
ཆན་དང་ཟན་དྲོན་དང་ལྡེ་གུ་དང་ཤ་དང་སྣུམ་ཁུར་དང་འོ་མ་དང་ཞོ་དང་མར་དང་ཉ་ཤ་
དང་ཤ་སྐམ་དག་ནི་མི་རུང་བ་ཉིད་མ་ཡིན་ནོ། །གསོ་མ་དང་ཡུངས་ཀར་དང་རྩ་བ་དང་
སྡོང་བུ་དང་འདབ་མ་དང་མེ་ཏོག་དང་འབྲས་བུ་ལ་སོགས་པའི་ཐུག་པ་དག་བསྟེན་པར་
བྱ་བ་ཉིད་མ་ཡིན་པར་དོགས་པར་མི་བྱའོ། །ཆུས་ཀྱང་སྦངས་ན་འཚག་ཏུ་འགྱུར་བ་
ཉིད་དོ། །རྒྱལ་བར་བླུག་པ་ནི་མི་རུང་བ་ཉིད་མ་ཡིན་ནོ། །སྣོད་དུ་ཟན་བཟར་རུང་ངོ༌། །
ཡོལ་གོར་རོ། །རྡོ་ལས་བྱས་པར་ཡང་ངོ་། །ཟས་བྱས་པར་ཡང་ངོ་། །ལྕགས་ཀྱི་ལྟུང་
བཟེད་ལ་སོགས་པ་བཞིན་དུ་བཀྲུས་ཏེའོ། །བཀྲུ་བཤལ་ནི་གནས་པའི་ལས་ཡིན་ནོ། །
ཟོས་ནས་ཀྱང་ངོ་། །གཞན་དང་ལྷན་ཅིག་སྣོད་གཅིག་ཏུ་བཟའ་བར་མི་བྱའོ། །ལམ་དུ་
སྣོད་དག་མེད་ན་བཟའ་བར་བྱའོ། །དགེ་སློང་དང་ངོ༌། །གཞན་གྱིས་ལག་པ་བཏེག་ན་
རང་གིས་གཞུག་གོ །དགེ་ཚུལ་དང་ནི་འོག་མ་བཞིན་ནོ། །མི་ལྡན་ན་ལྷན་ཅིག་ཏུའོ། །
གཡོག་རྣམས་ལ་བཅངས་ཏེ་སྦྱིན་ནོ། །ཉེ་དུས་བཅུགས་པས་གསོལ་ན་ཐམས་ཅད་དུ་

དབེན་པའི་ཕྱོགས་སུའོ། །དེ་གཉིས་ལས་བྱིན་ལེན་བྱས་པ་འཇིག་པ་དང་། བྱིན་ལེན་
མ་བྱས་པ་དང་འདྲེ་བ་བསྲུང་བར་བྱ་བ་ཉིད་དོ། །ལྷུང་བཟེད་བྱིན་གྱིས་བརླབས་ཏེ་
ལག་པ་དག་བསྙལ་དུ་བཅུག་ནས་སོ། །མཆིལ་ལྷམ་དང་བཅས་བཞིན་དུ་བཟའ་བར་
མི་བྱའོ། །ནད་པས་ནི་མནན་ཏེའོ། །སྒྲེན་མོ་དང་གོས་གཅིག་པས་མི་བྱའོ། །ནད་པ་
ལ་ནི་ལྟུང་བ་མེད་དོ། །དེ་གཡོག་དག་གིས་སྐྱོར་བར་བྱའོ། །ནུས་ན་རྔུལ་གཟན་ལ་
བརྟེན་པར་བྱའོ། །གསང་བའི་ཕྱོགས་ཀྱང་ངོ་། །ཟན་གྱི་ཕྱིར་འདུག་པས་འདིའམ་འདི་
ནས་བྱིན་ཅིག་ཅེས་འབྲིམ་མཁན་ལ་གོ་བར་མི་བྱའོ། །ནད་པས་འཕྲོད་པ་ལ་ནི་ལྟུང་བ་
མེད་དོ། །དཔེར་ན་དྲོད་ཆུང་བས་ཚོས་པ་དང་དྲོད་ཆེ་བས་རློན་པ་ལྟ་བུའོ། །ཞེས་
གསུངས་ཏེ། ཤིང་ཐོག་ཨ་མྲ་རུས་པ་སྟེ་ཚིག་གུ་མ་ཆགས་པ་ཉིད་ཀྱི་གནས་སྐབས་སུ་
བཟའ་བར་མི་བྱའོ། །ཟོས་ན་དུས་མ་ཡིན་པར་སྤྱད་པས་ཆུད་ཟོས་པར་འགྱུར་བའི་
ཕྱིར་དང་། མ་སྨིན་པ་དེ་ཟས་མི་འཕྲོད་པ་ཉིད་ཡིན་པའི་ཕྱིར་རོ། །ཨ་མྱ་ནི་ཕྱི་སྨིན་ལ་
ནང་མ་སྨིན་པ་སོགས་ཡོད་ཅིང་སྨིན་ཡོད་མེད་ཞིབ་ཏུ་བརྟག་དགོས་པས་དེ་དངོས་སུ་
སྨོས་པ་ཡིན་ལ། དེས་ཤིང་ཐོག་གཞན་རྣམས་ཀྱང་མཚོན་ནས་ཤེས་དགོས་ཏེ། འགྲེལ་
ཆུང་ལས། དེ་བཞིན་དུ་ཀུ་ཤུ་དང་ཁམ་བུ་དང་རྒུན་འབྲུམ་ལ་སོགས་པའང་མ་སྨིན་
པར་མི་བཟའ། ཞེས་སོ། །རྩ་བ་དང་སྡོང་བུ་དང་འདབ་མ་དང་མེ་ཏོག་དང་འབྲས་བུ་
སྟེ་བཅའ་བ་ལྔ་དང་དེ་ལས་གཞན་པའི་བཅའ་བར་བྱ་བ་རྣམས་དང་། འབྲས་ཆན་
དང་། ཟན་དྲོན་ཏེ་རྩམ་པ་བརྫིས་པའི་ཟན་ཚ་པོ་དང༌། ཟས་ཀྱི་ལྡེ་གུ་སྟེ་ཕྱེ་དང་ཆུ་
དང་ཞུན་མར་དང་བལ་པོའི་སེའུ་ལ་སོགས་པ་ལས་བྱས་པའི་སྐྱོ་མ་དང༌། ཤུ་དང༌།
སྣུམ་ཁུར་བཅས་བཟའ་བ་ལྔ་དང་། འོ་མ་དང་ཞོ་དང་མར་དང་ཉ་ཤུ་དང་ཤ་སྐམ་སྟེ་
ཟས་བསོད་པ་ལྔ་བཅས་དེ་དག་ནི་བཟའ་བའི་ཕྱིར་མི་རུང་བ་ཉིད་མ་ཡིན་ནོ། །རྩི་
ཤིང་གསོ་མ་ཞེས་བྱ་བའི་འབྲས་བུ་དབྱིབས་མཁལ་འབྱིབས་ཁ་དོག་སྐྱ་སྨུག་ཅན་གྱི་
གསོ་མ་དང་། དབྱིབས་ཟླུམ་རིལ་ཁ་དོག་ཕལ་ཆེར་དཀར་སེར་དུ་འདུག་པའི་ཡུངས་

ཀར་དང་། རྩ་བ་དང་སྡོང་བུ་དང་འདབ་མ་དང་མེ་ཏོག་དང་འབྲས་བུ་ལ་སོགས་པའི་
ཐུག་པ་དག་བསྟེན་པར་བྱ་བ་ཉིད་མ་ཡིན་པར་དོགས་པར་མི་བྱའོ། །བཟའ་བ་དང་
བཅའ་བ་ལ་སོགས་པ་རྣམཾས་འོ་མའམ་ཐ་ན་ཆུས་ཀྱང་སྦྱངས་ན་ལུས་ཀྱི་ཉམས་སྐྱེད་
པའི་འཚག་ཏུ་འགྱུར་བ་ཉིད་དོ། །བཏུང་བ་དང་ཚྭ་ལ་སོགས་པ་རྒྱལ་བར་བླུག་པ་དང་།
ཊི་ཀ་ལས་འབྲག་ཅེས་གསུངས་པ་ཀོ་སྒྲོ་དང་། དེ་བཞིན་དུ་ནོར་སོགས་ཀྱི་གྲོད་པ་ལ་
སོགས་པར་བླུག་པ་ནི་སྣོད་དེ་དག་ཀོ་ལྤགས་ཡིན་དུ་ཟིན་ཀྱང་མི་རུང་བ་ཉིད་མ་ཡིན་
ནོ། །དགེ་སློང་གིས་སྣོད་དུ་ཟན་བཟར་རུང་ངོ༌། །སྣོད་ཇི་ལྟ་བུ་ཞེ་ན། ཤིང་ལས་བྱས་
པའི་ཡོལ་གོར་རོ་ཞེས་ཤིང་གི་ཕོར་བུའི་ནང་དུ་བཟར་རུང་ཞེས་པའོ། །ཡོལ་གོ་རྡོ་
ལས་བྱས་པར་ཡང་བཟར་རུང་ངོ༌། །འདིས་ཀར་ཡོལ་ཡང་བསྡུས་སོ་ཞེས་ཀར་ཊིཀཾ་
ལས་སོ། །སྣོད་དེ་ཟས་ཟ་བའི་སྣོད་སྔར་བྱས་པར་ཡང་བཟར་རུང་ངོ༌། །ཇི་ལྟར་
ལྕགས་ཀྱི་ལྷུང་བཟེད་ལ་སོགས་པ་ལ་སྔར་ཟས་བླུགས་པ་བཀྲུས་ཏེ་ཟས་ཀྱི་སྣོད་བྱེད་
པ་བཞིན་དུ་ཤིང་དང་རྡོའི་ཡོལ་གོ་འདི་དག་ཏུ་སྔར་ཟས་བླུགས་པ་ཡང་བཀྲུས་ཏེ་ཟས་
ཀྱི་སྣོད་བྱའོ། །ལྷུང་བཟེད་ལ་སོགས་པའི་བཀྲུ་བཤུལ་ནི་གནས་པའི་ཞེས་སློབ་མ་
དང་ཉེ་གནས་ཀྱི་ལས་ཡིན་ནོ། །ཟས་ཀྱི་སྔ་རོལ་ཏུ་མ་ཟད་ཟས་ཟོས་ནས་ཀྱང་ངོ་
ཞེས་ཟོས་ནས་ཀྱང་ལྷུང་བཟེད་ལ་སོགས་པའི་བཀྲུ་བཤལ་བྱ་བ་ནི་གནས་པའི་ལས་
ཡིན་ནོ་ཞེས་སྦྱར་རོ། །དགེ་སློང་གིས་གཞན་དང་ལྷན་ཅིག་སྣོད་གཅིག་ཏུ་ཟས་བཟའ་
བར་མི་བྱའོ། །ལམ་དུ་སྣོད་གཞན་དག་མེད་ན་དགེ་སློང་གིས་གཞན་དང་ལྷན་ཅིག་སྣོད་
གཅིག་ཏུ་བཟའ་བར་བྱའོ། །ཊི་ཀ་ལས། རིམ་གྱིས་ཟ་ན་དུས་ལས་ཡོལ་བར་དོགས་ན་
ལྷན་ཅིག་བཟའི། དུས་ལས་ཡོལ་བར་མི་འགྱུར་ན་ནི་དེའི་ཚེ་ཡང་ལྷན་ཅིག་བཟའ་
བར་མི་བྱ་བའོ། །ཞེས་སོ། །དགེ་སློང་གིས་ལམ་དུ་སུ་དང་སྣོད་གཅིག་ཏུ་བཟར་རུང་
ཞེ་ན། དགེ་སློང་དང་ལྷན་ཅིག་བཟོར་རུང་ངོ༌། །ལྷན་ཅིག་བཟའ་བའི་ཚེ་གཉིས་ཀས་
ལག་པ་སྟོང་བ་སྣོད་དུ་མར་དུས་གཅིག་ཏུ་ཆུད་ཀྱང་ཡར་འདོན་ཚེ་ཐར་དཀའ་བས་

དགེ་སློང་གཞན་གྱིས་ལག་པ་ཡར་བཏེག་ན་རང་གིས་སྣོད་དེར་ལག་གཞུག་གོ །
དགེ་སློང་ལམ་དུ་ཞུགས་པ་ན་ཡང་དགེ་ཚུལ་དང་ནི་སྣོད་གཅིག་ཏུ་མི་བཟའ་སྟེ་གཞུང་
འོག་མ་གཡོག་རྣམས་ལ་བཅངས་ཏེ་སྦྱིན་ནོ་ཞེས་སྨོས་པ་བཞིན་དུ་དགེ་ཚུལ་ལ་ཟན་
སྒོང་ལྟ་བུ་བཅངས་ཏེ་སྦྱིན་ནོ། །ལམ་དུ་སྣོད་གཞན་མེད་ལ་རྐྱེན་དབང་གིས་དགེ་
ཚུལ་ལ་ལོགས་སུ་ཡང་སྦྱིན་དུ་མི་ལྡན་ན་དགེ་སློང་གིས་དགེ་ཚུལ་དང་ཡང་ལྷན་ཅིག་
སྣོད་གཅིག་ཏུ་བཟའ་བར་བྱའོ། །ལམ་དུ་སྣོད་གཞན་མེད་ཀྱང་དགེ་སློང་གིས་གཡོག་
རྣམས་དང་ལྷན་ཅིག་ཏུ་བཟའ་བར་མི་བྱ་བར་གཡོག་རྣམས་ལ་ཟས་བཅངས་ཏེ་སྦྱིན་
ནོ། །དགེ་སློང་རང་གི་ཉེ་དུས་ཡིད་གཅུགས་པས་ལྷན་ཅིག་ཏུ་བཟའ་བར་གསོལ་ནུ་
ལམ་དུ་མ་ཟད་གནས་སྐབས་ཐམས་ཅད་དུ་དབེན་པའི་ཕྱོགས་སུ་ལྷན་ཅིག་ཏུ་བཟའ་
བར་བྱའོ། །དགེ་ཚུལ་དང་ཉེ་དུ་དེ་གཉིས་དང་ལྷན་ཅིག་ཟ་བ་ན་དེ་གཉིས་ཀྱིས་རེག་
པ་ལས་བྱིན་ལེན་བྱས་པ་འཇིག་པ་དང་བྱིན་ལེན་མ་བྱས་པ་དང་འདྲེ་བྱ་བསྲུང་བར་
བྱ་བ་ཉིད་དོ། །ཇི་ལྟར་བསྲུང་ན། ལྷུང་བཟེད་ཟས་ཀྱིས་བཀང་བ་བྱིན་གྱིས་བརླབས་
ཏེ་ཞེས་བྱིན་ལེན་བྱས་ནས་ཞེས་པའི་དོན་ཏེ། བྱིན་ལེན་བྱས་ནས་ལྷུང་བཟེད་དེ་དགེ་
སློང་རང་གིས་ལག་གིས་མི་གཏང་ཞིང་དགེ་ཚུལ་དང་ཉེ་དུ་གཉིས་ལ་ལག་པ་དག་
བསྙལ་དུ་བཅུག་ནས་སོ་ཞེས་དེ་ལྟར་བྱས་ནས་ལྷན་ཅིག་བཟའ་བར་བྱའོ་ཞེས་པའོ། །
དེ་ཡང་ལོག་གིས་མི་གཏང་བ་ནི་བྱིན་ལེན་འཇིག་པ་བསྲུང་བ་དང་། ལག་པ་བསྙལ་བ་
ནི་བྱིན་ལེན་མ་བྱས་པ་དང་འདྲེ་བ་བསྲུང་བའི་ཆེད་དོ། །མཆིལ་ལྷམ་དང་བཅས་
བཞིན་དུ་ཟན་བཟའ་བར་མི་བྱའོ། །རྐང་པ་ས་ལ་བཞག་ན་མི་འཕྲོད་པ་ནད་པས་ནི་
ལྷམ་གཉིས་ཕུད་པའི་སྟེང་དུ་རྐང་པ་གཉིས་ཀྱིས་མནན་ཏེ་བཟའ་བར་བྱའོ། །འཁོར་
གསུམ་མ་གཡོགས་པའི་སྒྲེན་མོ་དང་གོས་གཅིག་པས་བཟའ་བར་མི་བྱའོ། །སྒྲེན་མོ་
དང་གོས་གཅིག་པས་ཟོས་ཀྱང་ནད་པ་མི་ནུས་པ་ལ་ནི་ལྟུང་བ་མེད་དོ། །ནད་པ་སྒྲེན་
མོས་ཟས་ཟ་ན་ནད་པ་དེ་ནད་གཡོག་དག་གིས་རང་གི་ལུས་དང་གོས་ལ་སོགས་པ་

དག་གིས་སྐྱོར་ཏེའམ་གཡོར་ནས་བཟའ་བར་བྱའོ། །འགྲེལ་ཆུང་ལས། སྦྲའམ་གུར་
ལྟ་བུ་ཕུབ་སྟེ་སུས་ཀྱང་མི་མཐོང་བར་བྱའོ། །ཞེས་སོ། །ནད་པ་དེས་ནུས་ན་སྟོད་དུ་
རྔུལ་གཟན་ཙམ་གྱིས་གཡོགས་པ་ལ་བརྟེན་པར་བྱའོ། །ནད་པས་ནུས་ན་སྨད་གསང་
བའི་ཕྱོགས་ཀྱང་ངོ་ཞེས་འཁོར་གསུམ་ཁེབས་པའི་མཐར་ཐུག་པའི་ཤམ་ཐབས་ལ་
བརྟེན་ནས་གཡོག་པར་བྱའོ་ཞེས་པའོ། །ཟན་གྱི་ཕྱིར་ཟས་ཀྱི་གནས་སུ་འདུག་པས་
དངོས་པོ་འདི་བྱིན་ཅིག་ཅེས་པའམ་ཟས་ཀྱི་སྤྱི་བུངས་འདི་ནས་བྱིན་ཅིག་ཅེས་འབྲིམ་
མཁན་ལ་བརྗོད་ཅིང་གོ་བར་མི་བྱའོ། །ནད་པས་ཟས་རང་གི་ནད་དང་འཕྲོད་པ་
འདིའམ་འདི་ནས་བྱིན་ཅིག་ཅེས་བརྗོད་པ་ལ་ནི་ལྟུང་བ་མེད་དོ། །ལྟུང་བ་མེད་པ་དེ་
ནི་དཔེར་ན་ཕོ་བའི་དྲོད་ཆུང་བས་ཟས་ཚོས་པ་བྱིན་ཅིག་ཅེས་པ་དང་། དྲོད་ཆེ་བས་
རློན་པ་བྱིན་ཅིག་འདི་ནས་བྱིན་ཅིག་ཅེས་བརྗོད་པ་ལྟ་བུའོ། །བཞི་པ་ནི། བདག་ཉིད་
ལ་ནད་པའི་འདུ་ཤེས་དང་ཟས་ལ་སྨན་གྱི་འདུ་ཤེས་ཉེ་བར་བཞག་སྟེ་བཟའ་བར་བྱའོ། །
དྲན་པ་ཡང་ངོ༌། །འབྱུང་བ་དང་འདྲ་བ་དང་འགྱུར་བ་དང་ཕྱིར་རྒོལ་བ་ཉིད་དང་། རྒྱུ་
མཐུན་པ་དང་བརྟེན་པའི་རྣམ་པ་དང་བཙལ་བ་དང་གཞན་ལ་རག་ལས་པ་ཉིད་དང་། །
ནད་དང་བཅས་པ་ཉིད་དང་། སོ་སོར་འགྲོ་བ་ཉིད་དག་གིས་མི་མཐུན་པ་ཉིད་དུ་
གཞག་གོ །དྲན་པ་ཉེ་བར་གནས་པས་སོ། །སེམས་རྣམ་པར་མ་གཡེངས་པས་སོ། །
ཤེས་བཞིན་གྱིས་སྒྲ་བསྐྱུང་ཞིང་ངོ་། །དེ་མི་བྱ་བར་རོ། །མི་འབྱུང་བར་ཐུག་པ་དག་གོ །
ཁྲུམ་ཁྲུམ་མི་བྱ་བར་རོ། །སྒྲ་འབྱུང་བ་དག་ཆུ་ལ་སོགས་པས་སྙི་བར་བྱའོ། །བཟའ་བ་
དེའི་དོན་དུ་རོལ་མོ་བྱེད་དུ་མི་གཞུག་གོ །བཤད་པ་བྱེད་པ་ཉིད་ན་མི་བྱའོ། །དེ་སོ་
སོར་རིག་པར་བྱའོ། །དུས་ཡོལ་བར་འགྱུར་ན་ཚིགས་སུ་བཅད་པ་གཉིས་སམ་
གསུམ་དུའོ། །ཞེས་གསུངས་ཏེ། བཀྲེས་པ་དང་སྐོམ་པ་ནི་ནད་ཡིན་ལ། བདག་ལ་དེ་
ཡོད་པས་བདག་ཉིད་ལ་ནད་པའི་འདུ་ཤེས་དང༌། དེ་ཟས་ཀྱིས་བསལ་བས་ཟས་ལ་
སྨན་གྱི་འདུ་ཤེས་ཉེ་བར་བཞག་སྟེ་བཟའ་བར་བྱའོ། །ཟས་ལ་དྲན་པ་ཉེ་བར་བཞག་

སྟེ་ཡང་ངོ་ཞེས་བཟའ་བར་བྱའོ་ཞེས་པའོ། །ཇི་ལྟར་གཞག་ཅེ་ན། ཟས་འདི་མི་གཙང་
བ་ལུད་ལ་སོགས་པ་ལས་འབྱུང་བ་དང་། འབྲས་ཆན་ནི་སྲིན་བུ་དང་འདྲ་ལ་ཕྱེ་ནི་རུས་
ཕྱེ་དང་འདྲ་བ་དང་། ཞོ་ནི་ཀླད་པ་དང་འདྲ་བ་ལ་སོགས་པ་དང་། ཟས་ཟོས་ནས་ཟས་
དེ་བད་ཀན་དང་སྣབས་དང་ཁྲག་ལ་སོགས་པར་འགྱུར་བ་དང༌། ཟས་ཀྱི་ཕྱིར་ཕན་
ཚུན་མ་དང་བུ་མོ་དང་ཕ་དང་བུ་ལ་སོགས་པ་དག་ཀྱང་འཐབས་པས་ཕྱིར་རྒོལ་བ་ཉིད་
དང༌། ཟས་ཀྱི་རྒྱུ་མཐུན་བཤང་གཅི་ལ་སོགས་པ་འབྱུང་བ་དང་། ཟས་འདི་ཞིང་ས་
སོགས་ལ་བརྟེན་ཏེ་འབྱུང་ཞིང་། ཟས་ལ་བརྟེན་ཏེ་སྲེད་པ་ལ་སོགས་པ་ཉོན་མོངས་པ་
འབྱུང་བས་དེ་ལྟར་བརྟེན་པའི་རྣམ་པ་དང་། ཟས་དེ་ཚེགས་ཆེན་པོས་བཙལ་བ་དང་།
ཚེགས་ཆེན་པོས་གྲུབ་ཀྱང་ད་དུང་ནས་རྔོ་ཞིང་འཐག་པ་དང་ཚོད་མ་ལ་སོགས་པ་ཟས་
ཕལ་ཆེར་གཡོ་བ་ལ་སོགས་པ་བྱ་བ་གཞན་བྱེད་པ་ལ་རག་ལས་པ་ཉིད་དང༌། ཟས་
མ་ཞུ་བ་དང་ལོག་པར་ཞུ་བས་རིམས་ལ་སོགས་པ་ནད་མང་པོ་འབྱུང་བ་དང་བཅས་པ་
ཉིད་དང་། རྣལ་མར་ཞུ་ཡང་ཟས་འདིའི་ཆ་བཞི་ལས་ཆ་གཅིག་ལུས་ཀྱི་མེས་སྲེག་པ་
དང་། གཉིས་པ་བཤང་གཅིར་འགྱུར་བ་དང་། གསུམ་པ་ལུས་ལ་གནས་པའི་སྲིན་བུ་
དག་གིས་ཟ་བར་འགྱུར་བ་དང༌། བཞི་པས་ལུས་རྟས་པར་བྱེད་པའི་སྒོ་ནས་སོ་སོར་
འགྲོ་བ་ཉིད་དང་བཅུ་པོ་ཉིད་དག་གིས་ཟས་ལ་མི་མཐུན་པ་ཆགས་པར་མི་རིགས་པ་
ཉིད་དུ་དྲན་པ་ཉེ་བར་གཞུག་གོ་སྟེ་བཞག་ནས་བཟའ་བར་བྱའོ་ཞེས་པའོ། །ཟས་ལ་
སེམས་གཏད་པས་དྲན་པ་ཉེ་བར་གནས་པས་སོ་ཞེས་དྲན་པ་ཉེ་བར་གནས་པས་
བཟའ་བར་བྱའོ། །སེམས་ཐམས་ཅད་ཀྱིས་ཟས་ལ་སེམས་གཏད་པས་སེམས་རྣམ་
པར་མ་གཡེངས་པས་བཟའ་བར་བྱ་དགོས་སོ། །ཤེས་བཞིན་གྱིས་ཀླག་ཅོར་གྱི་སྒྲ་
བསྐྱང་ཞིང་ངོ་སྟེ་སྒྲ་བསྐྱུང་ཞིང་བཟའ་བར་བྱའོ་ཞེས་པའོ། །ལག་པ་དང་རྐང་པ་ལ་
སོགས་པའི་སྒྲ་དེ་མི་བྱ་བར་རོ་ཞེས་མི་བྱ་བར་བཟའ་བར་བྱའོ་ཞེས་པའོ། །ཁམ་ཆེར་
རྡུབ་པ་ལ་སོགས་པའི་སྒྲ་མི་འབྱུང་བར་ཐུག་པ་དག་གོ་སྟེ་བཏུང་བར་བྱའོ་ཞེས་པའོ། །

འཁུར་བ་ལ་སོགས་པ་ཟ་བའི་ཚེ་སྒྲ་ཁྲུམ་ཁྲུམ་མི་བྱ་བར་བཟའ་བར་རོ། །ཟས་སོས་
བལྡད་པ་ན་ཁྲུམ་ཁྲུམ་ཞེས་སྒྲ་འབྱུང་བ་དག་ཆུ་ལ་སོགས་པས་སྤངས་ཏེ་སྙི་བར་བྱའོ། །
ཟས་བཟའ་བ་དེའི་དོན་དུ་འཁོད་པ་ན་གླུ་གླིང་དང་སིལ་སྙན་ལ་སོགས་པའི་རོལ་མོ་
བྱེད་དུ་མི་གཞུག་གོ །ལུང་ལས། རོལ་མོ་བྱེད་དུ་བཅུག་བཞིན་དུ་བཟའ་བར་མི་བྱའོ། །
ཟ་ན་འགལ་ཚབས་ཅན་དུ་འགྱུར་རོ། །ཁང་པའི་དུས་སྟོན་དང་མཆོད་རྟེན་ལ་རོལ་མོ་
བྱེད་དུ་བཅུག་པ་ལ་ནི་ལྟུང་བ་མེད་དོ། །ཞེས་གསུངས་སོ། །ཁ་ནས་རོལ་མོ་བྱེད་པ་
ཉིད་ལ་ནི་ཉེས་བྱས་ཕྲ་མོར་འགྱུར་རོ་ཞེས་ཊཱི་ཀ་ལས་སོ། །དགེ་རྩ་བསྔོ་ཞིང་སྨོན་ལམ་
འདེབས་པའི་ཡོན་བཤད་པ་བྱེད་བཞིན་པ་ཉིད་ན་ཟས་བཟའ་བར་མི་བྱའོ། །དེ་ལ་
ཡོན་བཤད་པ་པོ་དང་ཡུལ་གྱིས་ཅུང་ཙམ་བསྐལ་ལ་ཡོན་བཤད་པའི་ཚིག་ཐོས་པ་
རྣམས་ཀྱིས་བཟར་རུང་ངམ་ཞེ་ན། ལུང་ལས། སྒྲ་ཡང་ཐོས་ལ་དོན་ཡང་གོ་བ་དེས་
བཟའ་བར་མི་བྱའོ། །དོན་ཡང་མ་གོ་སྒྲ་ཡང་མ་ཐོས་ན་དེས་བཟའ་བར་བྱ། སྒྲ་ནི་ཐོས་
ལ་དོན་ནི་མ་གོ་ན་དེས་ཀྱང་བཟའ་བར་བྱ་སྟེ་ཉེས་པ་མེད་དོ། །ཞེས་གསུངས་སོ། །
ཡོན་བཤད་པ་དེ་དགེ་སློང་ཉེ་འཁོར་ན་འཁོད་པ་དག་གིས་སོ་སོར་རིག་པར་བྱའོ། །
དགེ་སློང་རྣམས་ཀྱིས་གདུགས་ཚོད་གསོལ་ཟིན་ནས་ཡོན་བཤད་བྱེད་བཞིན་པ་ན་
དགེ་སློང་འགའ་ཞིག་གློ་བུར་དུ་ཐོན་ཏེ་སྔ་མ་དག་གིས་ཡོན་བཤད་ཟིན་ཀྱི་བར་དུ་མ་
ཟོས་ན་གུང་ཚིགས་ཀྱི་དུས་ཡོལ་བར་འགྱུར་བ་ལྟ་བུ་ཡིན་ན་ཡོན་བཤད་པའི་ཚིགས་
སུ་བཅད་པའམ་རྐྱང་པ་གཉིས་སམ་གསུམ་བཤད་ཀྱི་བར་དུ་བཟའ་བར་མི་བྱའོ། །
དེའི་འོག་ཏུ་ཟ་བ་ལ་ནི་ལྟུང་བ་མེད་དོ་ཞེས་རྩ་བས་ཤུགས་དང་ཊཱི་ཀས་དངོས་སུ་
གསུངས་སོ། །ལྔ་པ་ནི། ཟོས་ནས་གཙུག་ལག་གི་ཚིགས་སུ་བཅད་པ་གདོན་ནོ། །
ཟོས་ནས་མགྲོན་དུ་འབོད་པ་ལ་ཡོན་བཤད་པ་དང་ཆོས་བཤད་པ་དག་བྱའོ། །ཐམས་
ཅད་ཀྱིས་ཟོས་ཟིན་པ་ཉིད་དུ་ངེས་པར་ཤེས་ནས་སོ། །ཀུན་ཏུ་བལྟ་བས་སོ། །དུ་མ་
ཉིད་ན་དང་པོས་སོ། །མི་ནུས་ན་ནུས་པ་གཞན་ལ་བཅོལ་ལོ། །གལ་ཏེ་མ་བྱས་པར་

དགེ་སློང་རྣམས་འགྲོ་བའི་རྐྱེན་བྱུང་ན་འཁོར་ཐ་ན་བཞི་ཡན་ཆད་སྦྱིན་ནོ། །དེ་ལ་རྐྱེན་
བྱུང་ན་བྱིན་པ་ལ་ཞུས་ཏེའོ། །ཡོན་འཆད་པ་ན་དགའ་བོ་དང་ཉེ་དགའ་དག་གི་མིང་
སྨོས་པར་བྱའོ། །མིད་པ་གཉིས་པས་དུས་མ་ཡིན་པའི་སྒྲོགས་པ་དག་དང་པོར་གཉིས་
སམ་གསུམ་བོར་ཏེ་ཁ་བཀྲུས་ནས་མིད་པར་བྱའོ། །དེ་ནི་ཟས་མ་ཡིན་པ་མ་ཡིན་ནོ། །
དེའི་ཕྱིར་གཞན་གྱིས་དུས་མ་ཡིན་པ་དང་སྤངས་པའི་ཚེ་སྒྲེགས་པ་བྱུང་ན་ཁ་བཀྲུ་བར་
བྱའོ། །ཞེས་གསུངས་ཏེ། དགེ་སློང་སུ་ཡང་རུང་སྟེ་ཟན་ཟོས་ནས་ཁ་དང་ལག་པ་
བཀྲུས་ཏེ་གཙུག་ལག་གི་ཚིགས་སུ་བཅད་པ་གདོན་ནོ། །ཟན་ཟོས་ནས་མགྲོན་དུ་
འབོད་པ་པོ་སྦྱིན་བདག་ལ་དགེ་བའི་རྩ་བ་བསྔོ་ཞིང་སྨོན་ལམ་འདེབས་པའི་ཡོན་
བཤད་པ་དང་ཞིང་དང་བསམ་པ་ལ་སོགས་པའི་ཁྱད་པར་གྱིས་དགེ་རྩ་བསྔོར་རུང་བ་
སོགས་ཀྱི་ཆོས་བཤད་པ་དག་བྱའོ། །གང་གི་ཚེ་བྱ་ཞེ་ན། དགེ་སློང་ཐམས་ཅད་ཀྱིས་
ཟོས་ཟིན་པ་ཉིད་དུ་ངེས་པར་ཤེས་ནས་ཡོན་བཤད་པ་དང་ཆོས་བཤད་པ་དག་བྱ་
དགོས་སོ། །ཇི་ལྟར་ངེས་པར་ཤེས་པར་བྱ་ཞེ་ན། ཀུན་ཏུ་བལྟ་བས་སོ། །གང་གིས་བྱ་
ཞེ་ན། དགེ་སློང་དུ་མ་ཉིད་ཡིན་ན་གྲལ་གྱི་དང་པོས་ཡོན་བཤད་པ་དང་ཆོས་བཤད་པ་
དག་བྱ་དགོས་སོ། །གྲལ་གྱི་དང་པོས་མི་ནུས་ན་ནུས་པ་གཞན་ལ་གྲལ་གྱི་དང་པོ་
དེས་བཅོལ་ལོ། །གལ་ཏེ་ཡོན་བཤད་པ་དང་ཆོས་བཤད་པ་དག་མ་བྱས་མ་རྫོགས་
པར་དགེ་སློང་རྣམས་གཞན་དུ་འགྲོ་བའི་རྐྱེན་བྱུང་ན་ཡོན་བཤད་པ་སོགས་བྱེད་པ་དེ་
ལ་འཁོར་ཐ་ན་བཞི་ཡན་ཆད་སྦྱིན་ནོ། །འཁོར་དེ་ལ་འགྲོ་དགོས་པའི་རྐྱེན་བྱུང་ན་
གང་གི་འཁོར་དུ་བདག་ཉིད་བྱིན་པ་ཡོན་འཆད་པ་པོ་དེ་ལ་ཞུས་ཏེ་འཁོར་དེ་ཡང་འགྲོ་
བར་བྱའོ། །ཡོན་འཆད་པ་ན་དེར་བསྟན་པ་ལ་དད་ཅིང་བསྟན་པ་སྐྱོང་བའི་ཀླུའི་རྒྱལ་
པོ་དགའ་བོ་དང་ཉེ་དགའ་དག་གི་མིང་སྨོས་པར་བྱའོ། །སྨོས་པར་མི་བྱེད་ན་འགལ་
ཚབས་ཅན་དུ་འགྱུར་རོ་ཞེས་ལུང་ལས་སོ། །དེ་ཡང་ཇི་སྐད་དུ། ཀླུ་རྒྱལ་དགའ་བོ་ཉེ་
དགའ་བོ། །གཞན་ཡང་གྲོང་ཁྱེར་གནས་པ་དག །ཚེ་རིང་ནད་མེད་ཕུན་སུམ་ཚོགས། །

གཏན་དུ་བདེ་བ་ཉིད་འཐོབ་ཤོག །ཅེས་སོགས་བརྗོད་དགོས་པའི་དོན་ནོ། །འགྲེལ་
ཆུང་ལས། ཕྱུགས་ལ་མེད་པ་གཉིས་ཡོད་དེ་ཟས་དང་ཆུ་ལ་སོགས་པ་མིད་པའང་ཐ་
དད་པར་ཟས་ལ་སོགས་པ་སྔར་ཟོས་ནས་མཚན་མོ་སླར་ལྡང་ངོ༌། །དགེ་སློང་ལ་ལ་
ཞིག་ཕྱུགས་བཞིན་དུ་ཁ་ཟས་ཟོས་པའི་འོག་ཏུ་སྐྱུག་ཅིང་སླར་ལྡང་ཞེས་གསུངས་པ་
ལྟར་དགེ་སློང་བ་ལང་བདག་ལྟ་བུ་མིད་པ་གཉིས་པས་ཟས་ཟོས་ནས་ཟས་མ་ཞུ་བའི་
རྐྱེན་གྱིས་ཕྱི་དྲོ་ལྟ་བུ་དུས་མ་ཡིན་པར་ཟས་ཕྱིར་ཁར་ཐོན་པའི་སྒྲོགས་པ་དག་དང་
པོར་ལན་གཉིས་སམ་གསུམ་ཕྱིར་བོར་ཏེ་ཁ་བཀྲུས་ནས་སྒྲེགས་པ་ཕྱི་མ་རྣམས་མིད་
པར་བྱའོ། །ཊི་ཀ་ལས། དེ་ནི་འཚག་{ཉམས་}འབྲི་ཞིང་སྦྱོར་མི་བཟོད་པའི་ཉེས་པ་སྤང་
བའི་ཕྱིར་རོ། །གཉིས་སམ་གསུམ་འདོར་བ་ནི་ཁ་ཆུ་ལ་སོགས་པས་གནོད་པ་ཉིད་སྤང་
བའི་ཕྱིར་རོ། །ཁ་བཀྲུ་བ་ནི་ཁ་ལ་ཆགས་པ་དང་བྲལ་བར་བྱ་བའི་ཕྱིར་རོ། །ཞེས་
གསུངས་སོ། །སྒྲེགས་པ་དེ་ནི་ཟས་མ་ཡིན་པ་མ་ཡིན་ནོ། །སྒྲེགས་པ་ཟས་ཡིན་པ་
དེའི་ཕྱིར་མིད་པ་གཉིས་པ་ལས་གཞན་གྱིས་དུས་མ་ཡིན་པ་ཉི་མ་གུང་ཡོལ་ནས་སྐྱ་
རེངས་འཆར་ཁ་ཚུན་ཆད་དང་ཟས་སྤངས་པའི་ཚེ་སྒྲེགས་པ་བྱུང་ན་ཕྱིར་བོར་ཏེ་ཁུ་
བཀྲུ་བར་བྱའོ། །དེ་མིད་ན་ནི་དུས་མ་ཡིན་པར་ཟ་བ་དང་སྤང་ཟའི་ཉེས་པར་འགྱུར་རོ་
ཞེསཾ་ཤུགས་ཀྱིས་བསྟན་ཏོ། །གསུམ་པ་ཟས་ཀྱི་རྒྱུ་མཐུན་ཟག་པ་འདོར་ཚུལ་ལ་གསུམ།
ཁའི་ཟག་པ་འདོར་བ་དང་། ཟག་པ་གཞན་འདོར་བ་དང་། གཙང་སྦྲ་ཇི་ལྟར་བྱ་ཚུལ་
ལོ། །དང་པོ་ནི། མ་བཤམས་པའི་ཕྱོགས་སུ་མཆིལ་མ་དོར་བར་མི་བྱའོ། །བྱི་དོར་
བྱས་པར་ཡང་མི་བྱའོ། །སོས་ལྕེ་བཙིར་ཏེ་ཡང་མི་བྱའོ། །དེ་དང་དེའི་སྒྲ་དཀོན་མཆོག་
དང་བླ་མའི་དྲུང་དུ་མི་བྱའོ། །ཟ་བའི་དྲུང་དུ་ཡང་མི་བྱའོ། །ལྷག་མའི་དྲུང་དུ་ཡང་དང་
ཡང་དུ་མི་བྱའོ། །མི་ནུས་ན་གཞན་དུ་འགྲོ་བར་བྱའོ། །གཞན་ལ་མི་བདེ་བར་མི་བྱའོ། །
སྡུར་སྒྲ་ཅན་གྱིས་ཉལ་བར་མི་བྱའོ། །དེས་བཅག་པའམ་གཞན་དུ་འགྲོ་བར་བྱའོ། །
དེའི་སྣོད་ནི་གླང་པོ་ཆེའི་རྨིག་མཐིལ་ལྟ་བུའམ་བརྩེག་མའོ། །དེ་ཉེ་བར་གཞག་པར་

བྱའོ། །དེར་སོ་ཕག་གི་ཕྱེ་མའམ་ཐལ་བ་དག་གི་གཅལ་བླུག་གོ །སྦྲང་བུ་དག་བསླད་
པ་ནི་གཉེན་པོ་ཡིན་ནོ། །དྲི་ང་བར་མི་འགྱུར་བ་དང་སྲོག་ཆགས་འབྱུང་བར་མི་འགྱུར་
བར་བྱ་བའི་ཕྱིར་དུས་དུས་སུ་བཀྲུ་བ་དང་བསྐམ་པར་བྱའོ། །དེའི་དུས་ཀྱི་ཆེད་དུ་
གཞན་ཉེ་བར་གཞག་གོ །མི་བྲེལ་བར་བྱ་བའི་ཕྱིར་གཙུག་ལག་ཁང་གི་གྲྭའི་ཀ་བ་
བཞི་པོ་དག་གི་ངོས་སུ་ཡང་མཆིལ་མའི་སྣོད་དག་གཞག་པར་བྱའོ། །ཞེས་གསུངས་ཏེ།
གཙུག་ལག་ཁང་གི་ཕྱོགས་གང་དུ་མཆིལ་མ་དོར་བའི་སྣོད་མ་བཤམས་པའི་ཕྱོགས་
སུ་མཆིལ་མ་དོར་བར་མི་བྱའོ། །དགེ་འདུན་ནམ་གང་ཟག་གི་གནས་ཁང་ཞལ་ཞལ་
ལཾ་སོགས་པའི་བྱི་དོར་བྱས་པར་ཡང་མཆིལ་མ་དོར་བར་མི་བྱའོ། །དེ་བཞིན་དུ་
སྣབས་དང་ཁ་བཀྲུས་པའི་ཆུ་ལ་སོགས་པ་ཡང་དེ་དང་དེར་དོར་བར་མི་བྱའོ། །དེ་ལ་
དགེ་འདུན་པའི་གཙུག་ལག་ཁང་གི་རྩིག་པ་ལ་མཆིལ་མ་བཏབ་པ་དང༌། ཀ་བ་ལ་
སྣབས་བསྐུས་པའི་རྣམ་སྨིན་ནི་ཀ་བ་ལྟ་བུ་དང་རྩིག་པ་ལྟ་བུའི་ལུས་བླངས་པར་ལུང་
གཞི་ལས་གསུངས་སོ། །སོས་ལྕེ་བཙུར་ཏེ་སྒྲ་ཙིད་ཅེས་གྲགས་པར་ཡང་མཆིལ་མ་
དོར་བར་མི་བྱའོ། །མཆིལ་མ་དོར་བ་དེ་དང་མཆིལ་མ་དོར་བ་དེའི་སྒྲ་ཧག་ཐེ་ཞེས་བྱ་
བ་དཀོན་མཆོག་གསུམ་དང་བླ་མའི་དྲུང་དུ་མི་བྱའོ། །གཞན་ཟས་ཟ་བའི་དྲུང་དུ་ཡང་
མཆིལ་མ་དོར་བ་དེ་དང་མཆིལ་མ་དོར་བ་དེའི་སྒྲ་མི་བྱའོ། །དཀོན་མཆོག་དང་བླ་མ་
དང་ཟས་ཟ་བ་དང་གསུམ་བསྟན་ཟིན་པའི་ལྷག་མའི་དགེ་སློང་དང་ཁྱིམ་པ་ལ་སོགས་
པ་གཞན་གྱི་དྲུང་དུ་དེ་དང་དེའི་སྒྲ་ཡང་དང་ཡང་དུ་མི་བྱའོ། །མཆིལ་མ་མང་དུ་འོངས་
ནས་མཆིལ་མ་དོར་བ་དེ་དང་དེའི་སྒྲ་བྱ་བ་བཀག་པ་བསྲུང་མི་ནུས་ནུ་གཞུན་དུ་འགྲོ་
བར་བྱའོ། །གཞན་ལ་མི་བདེ་བར་རྣམ་པ་ཐམས་ཅད་དུ་མི་བྱའོ་ཞེས་སྤྱིར་བསྟན་པའོ། །
གཞན་ལ་མི་བདེ་བ་དེ་ཇི་ལྟ་བུ་ཞེ་ན། གཉིད་ལོག་པའི་ཚེ་སྡུར་སྒྲའམ་ཧུར་སྒྲ་ངར་ངར་
པོ་ཅན་གྱིས་གཞན་གྱི་དྲུང་དུ་ཉལ་བར་མི་བྱའོ། །དེས་སྡུར་སྒྲ་དེ་ཇི་ལྟར་སྤང་བར་བྱ་
ན། སྡུར་སྒྲ་ཅན་དེས་ཡར་ལངས་ནས་བཅག་པས་གཉིད་སྲུང་བར་བྱེད་པའམ་གཞན་

དུ་འགྲོ་བར་བྱའོ། །འདི་ལ་འགྲེལ་ཆུང་ལས། གན་རྐྱལ་དུ་ཉལ་ན་སྡུར་བ་འབྱུང་སྟེ།
གློས་ཉལ་ན་སྔོར་བ་མི་འབྱུང་། ཞེས་སོ། །མཆིལ་མ་དེའི་སྣོད་ཆོལ་ཟངས་ནི་ཞབས་
གླང་པོ་ཆེའི་རྨིག་མཐིལ་ལྟ་བུ་མཉམ་པའམ་དེ་མེད་ན་ལྕགས་སྐྱེད་ཀྱི་སྟེང་དུ་ཆོལ་
ཟངས་བཞག་པས་བརྩེག་མི་བྱ་བའོ། །མཆིལ་མའི་སྣོད་དེ་ཉེ་བར་གཞག་པར་བྱའོ། །
མཆིལ་མའི་སྣོད་དེར་སོ་ཕག་གི་ཕྱེ་མའམ། ཐལ་བ་དག་གི་གཅལ་བླུག་གོ །མཆིལ་
མའི་སྣོད་དེར་སྦྲང་བུ་དག་འདུ་ནི་ལོ་མ་སོགས་དགབ་པས་བསྐྲད་པ་ནི་འདུ་བའི་
གཉེན་པོ་སྟེ་མི་འདུ་བའི་ཐབས་ཡིན་ནོ། །སྦྲང་ཡབ་བཅང་ལ་བསྐྱོད་ཅེས་འགྲེལ་ཆུང་
ལས་སོ། །མཆིལ་མའི་སྣོད་དེ་དྲི་ང་བར་ཏེ་དྲི་མི་ཞིམ་པར་མི་འགྱུར་བ་དང༌། དེར་
སྲོག་ཆགས་འབྱུང་བར་མི་འགྱུར་བར་བྱ་བའི་ཕྱིར་དུས་དུས་སུ་བཀྲུ་བ་དང་བསྐམ་
པར་བྱའོ། །བཀྲུ་བ་དང་བསྐམ་པ་དེའི་དུས་ཀྱི་ཆེད་དུ་མཆིལ་མའི་སྣོད་གཞན་ཉེ་བར་
གཞག་གོ །མཆིལ་མའི་སྣོད་ཀྱིས་མི་བྲེལ་བར་བྱ་བའི་ཕྱིར་གཙུག་ལག་ཁང་གི་གྲྭའི་
ཀ་བ་བཞི་པོ་དག་གི་ངོས་སུ་ཡང་མཆིལ་མའི་སྣོད་དགུ་གཞུག་པར་བྱའོ། །གཉིས་པ་
ནི། རླུང་གི་ལས་སྒྲ་དང་བཅས་པར་མི་བྱའོ། །དཀོན་མཆོག་དང་བློ་མའི་མདུན་དུ་
མི་གཏོང་ངོ་། །གཞན་གྱི་དྲུང་དུ་ཡང་དང་ཡང་དུ་མི་གཏོང་ངོ་། །ཤིང་ལྗོན་པའི་དྲུང་དུ་
བཤང་བ་དང་གཅི་བ་དག་མི་བྱའོ། །དགོན་པར་དེ་དག་གིས་སྐབས་མེད་པ་ཉིད་ཡིན་
ན་མ་གཏོགས་སོ། །ཚེར་མ་ཅན་གྱི་ཡང་ངོ་། །བཤང་བའི་སྐྱབས་བྱའོ། །གལ་ཏེ་
གཙུག་ལག་ཁང་དུ་ན་ནུབ་བམ་བྱང་གི་ངོས་སུའོ། །གསོང་ལྡོང་ངམ་ཕུག་རྡུགས་སོ། །
འོག་ཏུ་ཤིང་ཚེར་མ་ཅན་དག་བསྐྱེད་པར་བྱའོ། །སྟེང་དུ་བུ་གུའི་ཉེ་འཁོར་དུ་རྐང་
རྟེན་དག་གཞུག་གོ །རིལ་བ་སྤྱི་བླུགས་གཞག་ས་བྱའོ། །སྒོ་བསྣོལ་མར་གདོད་དོ། །
སྒོ་གླེགས་གཞུག་གོ །ཡང་མིག་དང་སྒོ་གཏན་དག་ཀྱང་གཞུག་གོ །འཇུག་པར་འདོད་
པས་སྒྲ་བྱའོ། །དེར་ཞུགས་པས་ཀྱང་ཐོས་ནའོ། །གོས་ལེགས་པར་བརྗེས་པས་ཤེས་
བཞིན་དུ་འཇུག་པར་བྱའོ། །དཀྱིལ་དུ་འདུག་པར་བྱའོ། །རྐང་རྟེན་གཉིས་ལ་མི་གོས་
ཟངས་མིག་མཐིལ་ལྟ་བུ་མས་སོ། །མཆིལ་མ་དེའི་སྨལ་ན་སྡུར་བ་འབྱུང་སྟེ་

པར་ཁད་ཀྱིས་བྱའོ། །མི་འོང་ན་བསྡད་པར་མི་བྱའོ། །འོང་ན་དགག་པར་མི་བྱའོ། །དེ་
དང་འབྲེལ་བའི་དོན་ལས་གཞན་པས་དེའི་དྲུང་དུ་འདུག་པར་མི་བྱའོ། །རྐང་པ་བཀྲུ་
བ་དང་འཐོར་འཐུང་བྱ་བ་དག་ཏུ་ཡང་དེ་བཞིན་ནོ། །དགེ་སྐོས་ཀྱིས་ཉི་མ་རེ་རེ་ཞིང་བྱི་
དོར་བྱའོ། །ས་དང་ལོ་མ་གཞག་པ་ཡང་ངོ༌། །ལོ་མ་ནི་ཕྱི་བར་བྱ་བའི་བོང་རྡོག་ལ་
སོགས་པ་དག་གི་དཔེ་ཡིན་ནོ། །ཕྱོགས་མ་ཡིན་པར་གཅི་བར་མི་བྱའོ། །དུ་མར་མི་
བྱའོ། །རྒྱུན་གྱི་ཁུང་བརྐོར་གཞུག་གོ །གཅི་བའི་སྐྱབས་བྱའོ། །དེའི་གློར་རོ། །ཕུག་
རྡུགས་ལ་ཝ་གཞུག་པར་བྱའོ། །གཞན་ནི་འདྲའོ། །འཁྲུ་བའི་ནད་ཅན་ལ་ནི་ཁྲིའུའི་སྤུ་
གུ་བྱའོ། །ཐགས་མ་བཞུགས་པས་སོ། །མི་བཏུབ་ན་གཅད་དོ། །གལ་ཏེ་ན་ན་ཐན་
ཀོར་དུ་ལོ་མའི་ཆངས་བུ་དག་གཞག་གོ །ས་སྣད་པ་བསྲུང་བར་བྱའོ། །དེའི་ཕྱིར་འོག་
གཞིར་གྱོ་མོ་བྱའོ། །ཧ་ཅང་མི་མཐོ་བ་བཟང་ངོ༌། །དྲི་ང་བར་མི་འགྱུར་བར་བྱ་བའི་
ཕྱིར་དུས་དུས་སུ་བཀྲུ་བ་དང་བསྐམ་པ་དང་ཡུངས་མར་གྱིས་བསྐུ་བར་བྱའོ། །དེའི་དུས་
ཀྱི་ཆེད་དུ་གཞན་བསྒྲུབ་བོ། །མ་འབྱོར་ན་གཞི་ཉིད་དུ་ལོ་ཆུན་གཞག་པར་བྱའོ། །ཞེས་
གསུངས་ཏེ། རླུང་གི་ལས་འཕྱེན་སྒྲ་དང་བཅས་པར་མི་བྱའོ། །དཀོན་མཆོག་གསུམ་
དང་བླ་མའི་མདུན་དུ་སྒྲ་མེད་པ་ལྐོག་འཕྱེན་ཡང་མི་གཏོང་ངོ༌། །དཀོན་མཆོག་དང་བླ་
མ་ལས་གཞན་གྱི་དྲུང་དུ་སྒྲ་མེད་པ་ཡང་དང་ཡང་དུ་མི་གཏོང་ངོ༌། །སྐྱེ་བོ་འདུ་བའི་
གནས་ཤིང་ལྗོན་པའི་དྲུང་དུ་བཤུང་བ་དང་གཅི་བ་དག་མི་བྱའོ། །དགོན་པར་ཏེ་ས་
ཕྱོགས་དབེན་པར་ཤིང་ལྗོན་པ་དེ་དག་གིས་ཁྱབ་ཅིང་ཤིང་དྲུང་ལས་གཞན་དུ་བཤང་
གཅི་བྱ་བའི་སྐབས་མེད་པ་ཉིད་ཡིན་ན་ཤིང་ལྗོན་པའི་དྲུང་དུ་བཤང་གཅི་བྱས་ཀྱང་
ཉེས་པར་འགྱུར་བ་ལ་མ་གཏོགས་སོ། །ཤིང་ཚེར་མ་ཅན་གྱི་དྲུང་ཡང་ངོ་སྟེ་མ་
གཏོགས་སོ་ཞེས་སྔ་མར་སྦྱར་ཏེ་དེའི་དྲུང་དུ་བཤང་གཅི་བྱས་ཀྱང་ཉེས་པར་འགྱུར་བ་
ལ་མ་གཏོགས་ཏེ། དེར་སྐྱེ་བོ་དག་མི་འདུ་བའི་ཕྱིར་རོ། །བཤུང་བའི་སྐྱབས་ཆབ་ཁུང་
བྱའོ། །གལ་ཏེ་གཙུག་ལག་ཁང་དུ་སྟེ་གཙུག་ལག་ཁང་དང་འབྲེལ་བར་ཆབ་ཁུང་བྱ་

ནུ་གཙུག་ལག་ཁང་གི་སྒོ་གང་དུ་བསྟན་པ་དེ་འདིར་ཤར་ཡིན་པས་དེ་ལ་ལྟོས་ཏེ་རྒྱབ་
ནུབ་དང་གཡོན་བྱང་ཡིན་པས་དེ་ལྟ་བུའི་ནུབ་བམ་བྱང་གི་ངོས་སུ་བྱའོ། །ཕྱོགས་བཞི་
ལས་ཕྱོགས་དམན་པ་ནུབ་བྱང་ངམ་རྒྱབ་དང་གཡོན་གྱི་ངོས་འདི་གཉིས་ཡིན་པས་འདི་
གཉིས་སུ་དམན་པ་བཤང་གཅིའི་སྐྱབས་དང་རྐང་ཁྲུས་དང་སྟོར་ཁུང་ལ་སོགས་པ་མི་
གཙང་བའི་ལས་ཐམས་ཅད་བྱ་བ་ཡིན་གྱི། ཤར་ལྷོའམ་མདུན་དང་གཡས་ཕྱོགས་ནི་
ཕྱོགས་ཀྱི་གཙོ་བོ་ཡིན་པས་དེར་དེ་དག་མི་བྱ་བར་ཊི་ཀ་སོགས་ལས་གསུངས་སོ། །
རྣམ་པ་ཇི་ལྟར་བྱ་ན། ཁུང་ལ་སྟོར་ཁུང་གི་ཝ་བཙུགས་པ་གསོང་ལྡོང་ངམ། ཁུང་ལ་
སྟོར་ཁུང་གི་ཝ་མ་བཙུགས་པ་ཁུང་ཉི་ཚེ་བརྐོས་པ་ཕྱག་རྡུགས་སོ་ཞེས་དེ་གཉིས་གང་རུང་
བྱའོ་ཞེས་པའོ། །ཁང་པའི་ཡང་ཐོག་ནས་ཆབ་ཁུང་བཏོད་ན་ནི་འོག་ཏུ་ཁུང་གི་ཕྱོགས་
ཉིད་དུ་སེམས་ཅན་མི་འོང་བ་སོགས་ཀྱི་ཕྱིར་ཤིང་ཚེར་མ་ཅན་དག་བསྐྱེད་པར་བྱའོ། །
ཐང་ལ་བྱེད་ན་ནི་མཐའ་འཁོར་བར་ཤིང་ཚེར་མ་ཅན་དག་བསྐྱེད་པར་བྱའོ་ཞེས་ཁྲི་ཀ་
ལས་སོ། །འདི་ལ་ལུང་ཕྲན་ཚེགས་ལས། ཆབ་ཁུང་ནི་རྣམ་པ་གཉིས་སུ་བྱ་སྟེ། ཁང་བུ་
ལྟ་བུ་དང་། བ་གམ་ལྟ་བུའོ། །དེ་ལ་ཁང་བུ་ལྟ་བུ་ནི་གྲུ་བཞིར་བྱས་ལ། དབུས་སུ་
གདུང་བྲེས་ལ་ཁུང་བུ་གདོད་ཅིང་། ཝ་གཞུག་པར་བྱའོ། །བ་གམ་ལྟ་བུ་ཡང་གདུང་
ཕྱིར་ཕྱུང་ལ་བྱ་སྟེ། དེའི་འོག་ཏུ་ཤིང་ཚེར་མ་ཅན་དག་བསྐྱེད་པར་བྱའོ། །ཞེས་
གསུངས་སོ། །ཆབ་ཁུང་ནང་གི་ས་གཞིའི་སྟེང་དུ་དོང་གི་བུ་གའི་ཉེ་འཁོར་གཡས་
གཡོན་དུ་རྐང་རྟེན་ཤིང་ངམ་རྡོ་ལེབ་བམ་སོ་ཕག་དོག་གཞུག་གོ །ཆབ་ཁུང་སར་ཁྲུས་
བྱ་བའི་ཕྱིར་རིལ་བ་སྤྱི་བླུགས་དགོས་པས་དེ་གཞུག་ས་བྱའོ། །ནང་དུ་འདུག་པའི་མི་
དེ་ཕྱི་རོལ་ནས་མི་སྣང་བར་བྱ་བའི་ཕྱིར་ཆབ་ཁུང་སའི་ར་བའི་སྒོ་གཡས་གཡོན་གྱི་
རྩིག་པ་ཕྱི་ནང་གི་ཚུལ་དུ་བསྣོལ་ནས་སྒོ་བསྣོལ་མར་གདོད་དོ། །ཆབ་ཁུང་སའི་ར་བ་
ལ་སྒོ་གླེགས་སམ་སྒོ་ལེབ་གཞུག་གོ །སྒོ་གླེགས་དེ་ལ་ལྕགས་ཀྱི་ཡང་མིག་དང་སྒོ་
གཏན་དག་ཀྱང་གཞུག་གོ །ཆབ་ཁུང་སའི་ནང་དུ་འཇུག་པར་འདོད་པས་སེ་གོལཾ་

དང་ལུད་པ་ལ་སོགས་པའི་སྒྲ་བྱའོ། །ཆབ་ཁུང་ས་དེར་སྔར་ཞུགས་པས་ཀྱང་འཇུག་
པར་འདོད་པའི་གང་ཟག་ཕྱིསཾ་འོངས་པས་སྒྲ་བྱས་པ་དེ་ཐོས་ན་སེ་གོལ་དང་ལུད་པ་
ལ་སོགས་པའི་སྒྲ་བྱའོ། །གོས་ལེགས་པར་བརྗེས་པས་ཤེས་བཞིན་དུ་ཆབ་ཁུང་སར་
འཇུག་པར་བྱའོ། །ཁུང་གི་དཀྱིལ་དུ་འབབ་པར་འདུག་པར་བྱའོ། །བཤང་བས་རྐང་
རྟེན་གཉིས་ལོ་མི་གོས་པར་ཁད་ཀྱིས་བྱའོ། །བཤང་བ་རང་ཤུགས་ཀྱིས་མི་འོང་ན་
བསྡད་པར་བྱས་ནས་མཐུས་བཙིར་བར་མི་བྱའོ། །ཤུགས་ཀྱིས་འོང་ན་དགག་པར་མི་
བྱའོ། །མི་འོང་ན་བསྡད་པ་གཞང་འབྲུམ་གྱི་རྒྱུ་ཡིན་ཞིང་འོང་ན་དགག་པ་འོར་གྱི་རྒྱུ་
ཡིན་པར་སྨན་དཔྱད་ཡན་ལག་བརྒྱད་པ་ལས་བཤད་དོ། །ཆབ་ཁུང་ས་དེ་དང་འབྲེལ་
བའི་དོན་བཤང་བ་བྱ་བ་ལས་གཞན་པས་ཆབ་ཁུང་ས་དེའི་དྲུང་དུ་འདུག་པར་མི་བྱའོ། །
རྐང་པ་བཀྲུ་བ་དང༌། འཐོར་འཐུང་བྱ་བ་སྟེ་ཁ་གདོང་དང་ལག་པ་བཀྲུ་བ་ཉིད་ཀྱི་
གནས་དག་ཏུ་ཡང་ཆབ་ཁུང་ས་དེ་བཞིན་དུ་དེ་དང་འབྲེལ་བའི་དོན་རྐང་པ་བཀྲུ་བ་ལ་
སོགས་པ་ལས་གཞན་པས་དེ་དག་གི་དྲུང་དུ་འདུག་མི་རུང་བ་ཡིན་ནོ། །དགེ་སྐོས་
ཀྱིས་ཏེ་གཙུག་ལག་ཁང་སྐྱོང་གིས་ཉི་མ་རེ་རེ་ཞིང་དགེ་འདུན་གྱི་བཤང་གཅིའི་སྐྱབས་
དང་རྐང་ཁྲུས་ས་དང་འཐོར་འཐུང་གི་ས་བྱི་དོར་བྱ་བར་འོས་པ་དག་ཉི་མ་རེ་རེ་ཞིང་བྱི་
དོར་བྱའོ། །བཤང་བའི་སྐྱབས་དེར་ས་དང་ལོ་མ་གཞུག་པ་ཡང་ངོ་ཞེས་དགེ་སྐོས་
ཀྱིས་བྱའོ་ཞེས་སྔ་མར་སྦྱར་རོ། །བཤང་བའི་སྐྱབས་དེར་ལོ་མ་གཞག་ཅེས་གསུངས་
པ་ནི་བཤང་བ་ཕྱི་བར་བྱ་བའི་བོང་རྡོག་ལ་སོགས་པ་དག་གི་དཔེའམ་མཚོན་བྱེད་
ཡིན་ནོ། །དེས་ན་གཞན་དག་ཀྱང་གཞག་གོ །གཅིན་གཅི་བའི་སྐྱབས་ཀྱི་ཕྱོགས་མུ་
ཡིན་པར་ཕྱོགས་གཞན་དུ་གཅིན་གཅི་བ་སྟེ་གཏང་བར་མི་བྱའོ། །ས་ཕྱོགས་དུ་མར་
གཅིན་གཏང་བར་མི་བྱའོ། །གཅིན་གཏང་བའི་རྒྱུན་གྱི་ཁུང་བརྐོར་གཞུག་གོ །གཅུ་
བའི་སྐྱབས་ཏེ་གཅིན་གཏང་བའི་གནས་ཆབ་ཁུང་བྱའོ། །དེ་གང་དུ་བྱ་ན། བཤང་
བའི་སྐྱབས་དེའི་གློར་རོ། །བཤང་བའི་སྐྱབས་ཕུག་རྡུགས་ལ་ཝ་མི་གཞུག་ཀྱང་གཅི་

བའི་སྐྱབས་ནི་ཕུག་རྡུགས་ལ་ཝཱ་གཞུག་པར་བྱའོ། །དེས་ན་གཅི་བའི་སྐྱབས་ནི་
གསོང་ལྡོང་ཁོ་ནའོ། །དེ་ལས་གཞན་འོག་ཏུ་ཤིང་ཚེར་མ་ཅན་བསྐྱེད་པ་ལ་སོགས་པ་
ལྷག་མ་གཞན་ནི་བཤང་བའི་སྐྱབས་དང་འདྲའོ། །འོན་ཀྱང་ས་དང་ལོ་མ་གཞག་པ་
ཡང་ངོ་ཞེས་པ་འདིར་མི་དགོས་སོ། །ཟ་མ་མོར་འཁྲུ་བའམ་སྦྱོང་བའི་ནད་ཅན་ལ་ནི་
ནད་པ་ངལ་བ་སྤང་བའི་ཆེད་དུ་ཁྲིའུའི་ཐོག་ནས་སྦུ་གུ་བྱའོ། །སྦུ་གུ་ཇི་ལྟར་བྱ་ཞེ་ན།
ཁྲིའུའི་ཐོག་ཐགས་མ་བརྒྱུས་པ་རྣམས་དབུས་ནས་ཐགས་མ་ཕན་ཚུན་དུ་བཤུགས་ཏེ་
དབུས་སུ་མཐོངས་གདོད་པས་སོ་སྟེ་དེ་ལྟར་མཐོངས་གདོད་པས་སྦུ་གུ་བྱའོ། །ཐགས་
མ་དེ་བཤུགས་སུ་མི་བཏུབ་ན་ཐགས་མ་དེ་གཅད་དོ། །བཤང་བ་བྱ་བའི་ཕྱིར་འདུག་
པ་ན་གལ་ཏེ་རྐུབ་རུས་ན་ན་ཐགས་མའི་སྦུ་གུའི་ཐན་ཀོར་འབོལ་བའི་ཕྱིར་དུ་ལོ་མའི་
ཆངས་བུ་དག་གཞག་གོ །འཁྲུས་པ་སྦ་བའི་ཆེད་དུ་ཁྲིའུའི་འོག་གཞི་སོགས་སུ་ས་
བརྐོར་མི་རུང་བས་ས་སྣད་པ་བསྲུང་བར་བྱའོ། །ས་སྣད་པ་བསྲུང་བར་བྱ་བ་དེའི་
ཕྱིར་ཁྲིའུའི་བུ་ག་དེའི་འོག་གཞིར་གྱོ་མོ་བཟེད་པར་བྱའོ། །གྱོ་མོ་ཧ་ཅང་མི་མཐོ་བ་
བཟང་ངོ༌། །གྱོ་མོ་དེ་དྲི་ང་བར་མི་འགྱུར་བར་བྱ་བའི་ཕྱིར་དུས་དུས་སུ་བཀྲུ་བ་དང་
བསྐམ་པ་དང་། ཡུངས་མར་གྱིས་བསྐུ་བར་བྱའོ། །བཀྲུ་བ་ལ་སོགས་པ་དེའི་དུས་ཀྱི་
ཆེད་དུ་གྱོ་མོའི་འཐེབ་གཞན་བསྒྲུབ་བོ། །དེའི་དུས་ཀྱི་ཆེད་དུ་གྱོ་མོ་གཞན་མ་འབྱོར་
ནཱ་བཀྲུ་བ་ལ་སོགས་པ་བྱས་པའི་གྱོ་མོ་དེའི་སྟེང་བཤང་བའི་གཞི་ཉིད་དུ་ལོ་མ་ཕན་
ཚུན་མང་པོ་གཤིབས་པའི་ལོ་ཆུན་གཞུག་པར་བྱ་ཞིང་དེའི་སྟེང་དུ་བཤང་བ་བྱའོ། །ཊི་
ཀ་ལས། ལོ་ཆུན་དེ་ཡང་བཤང་བ་དེ་ཉིད་དང་ལྷན་ཅིག་ཏུ་དོར་བར་བྱ་ཞིང་བཤང་
བའི་དུས་གཞན་གྱི་ཚེ་ན་ཡང་ལོ་ཆུན་གཞན་གཞག་པར་བྱ་བའོ། །ཞེས་སོ། །གསུམ་
པ་ནི། བཤང་བ་བྱས་ནས་དེ་བྱེད་པའི་བཤང་བའི་ལམ་ཕྱི་བར་བྱའོ། །རྣོན་པོ་དང་རྩའི་
ཆངས་བ་མ་ཡིན་པས་སོ། །འདི་ལ་རས་མ་དང་ལོ་ཆུན་དང་ལོ་མའི་ཆངས་བུ་དང་ཤིང་
དང་བོང་རྡོག་དག་བཟང་བ་ཉིད་དོ། །ས་གཉིས་ཀྱིས་བཀྲུ་བར་བྱའོ། །སྔར་བཞག་

པའི་ས་མ་འདྲེས་པ་དག་གིས་ཕྱིས་བཀྲུ་བར་བྱའོ། །འཐོར་འཐུང་གི་རྐང་རྟེན་དག་
ཟེར་མ་དག་གིས་མི་ཉམས་པ་ཉིད་དུ་ཁད་ཀྱིས་དལ་བུས་དལ་བུས་སོ། །བདུན་པོ་
དག་གིས་གཡོན་པའོ། །བདུན་གྱིས་ནི་གཉིས་ཀའོ། །ལག་ངར་གཉིས་ཀྱང་བཀྲུའོ། །
ཡང་ལག་པ་གཉིས་སས་སོ། །གཞན་གྱིས་རིལ་བ་སྤྱི་བླུག་གོ །རྐང་པ་གཉིས་བཀྲུའོ།
ལྟོ་འཛག་པས་ནི་ཐ་མའི་མདུན་དག་ཏུ་ཕྱི་བ་ཙམ་བྱས་ཏེ་འདུག་པ་ལ་ཉེས་པ་མེད་དོ། །
དེ་ལས་གཞན་པས་ནི་ཆུ་ཡོད་ན་འཐོར་འཐུང་མ་བྱས་པར་འདུག་པར་མི་བྱའོ། །ཞེས་
གསུངས་ཏེ། བཤང་བ་བྱས་ནས་བཤང་བ་དེ་བྱེད་པའི་བཤུང་བའི་ལམ་ཕྱི་བར་བྱའོ། །
གང་གིས་ཕྱི་ན། རྣོན་པོ་དང་རྩའི་ཆངས་བ་མ་ཡིན་པས་ཕྱི་བར་བྱ་དགོས་སོ། ། །
བཤང་བའི་ལམ་ཕྱི་བ་འདི་ལ་རས་མ་དང༌། ལོ་ཆུན་དང་དེ་ལས་ཆུང་བ་ལོ་མའི་
ཆངས་བུ་དང་། ཤིང་དང་བོང་རྡོག་དགུ་བཟུང་བ་ཉིད་དོ། །རས་མ་ལ་སོགས་པས་
ཕྱིས་པའི་འོག་ཏུ་ས་གཉིས་ཏེ་སའི་ཕུང་པོ་གཉིས་ཀྱིས་བཤང་ལམ་བཀྲུ་བར་བྱའོ། །
ས་གཉིས་ཀྱིས་བཀྲུ་བ་དེ་ཡང་བཤང་བ་བྱེད་པའི་སྔར་སོ་སོར་བཞག་པའི་སཾ་ཕུང་
ཕན་ཚུན་མ་འདྲེས་པ་དག་གིས་བཤང་བ་བྱས་པའི་ཕྱིས་བཤང་ལམ་བཀྲུ་བར་བྱའོ། །
འཐོར་འཐུང་ངམ་ཁྲུས་བྱ་བའི་ཆེད་དུ་འཐོར་འཐུང་གི་སར་ཤིང་ལ་སོགས་པས་རྐང་
རྟེན་བྱས་པ་དག་ཁྲུས་བྱེད་པའི་ཆུའི་ཟེར་མ་དག་གིས་མི་ཉམས་པ་ཉིད་དུ་ཁད་ཀྱིས་
དལ་བུས་དལ་བུས་སོ་ཞེས་དེ་ལྟར་བཀྲུ་བཤལ་བྱའོ་ཞེས་པའོ། །བཤང་བ་བྱས་ནས་
དེའི་ལམ་ཕྱིས་པའི་འོག་ཏུ་སའི་ཕུང་པོ་བདུན་པོ་དག་གིས་དང་པོ་བཤང་ལམ་ཕྱི་བྱེད་
དུ་གྱུར་པའི་ལག་པ་གཡོན་པ་བཀྲུའོ། །དེ་ཡང་རྒྱ་གར་པ་རྣམས་ཀྱིས་ལག་པ་གཡོན་
པས་བཤང་ལམ་ཕྱི་ཞིང་། དེའི་ཕྱིར་ལག་པ་གཡོན་པས་གཞན་ལ་ཟས་སྦྱིན་པ་སོགས་
བྱེད་ན་མ་གུས་པ་ལྟ་བུར་འགྲོ་བས་ཟས་སྦྱིན་པ་སོགས་ཀྱི་བྱ་བ་ལག་པ་གཡས་པས་
བྱེད་དོ། །ས་ཕུང་གཞན་བདུན་གྱིས་ནི་ལག་པ་གཉིས་ཀ་བཀྲུའོ། །དེའི་རྗེས་ལ་ལག་
ངར་གཉིས་ཀྱང་སས་བཀྲུའོ། །ལག་ངར་གཉིས་བཀྲུས་པ་དེའི་རྗེས་ལ་ཡང་ལག་པ་

གཉིས་སས་བཀྲུ་དགོས་སོ། །དེའི་རྗེས་ལ་ས་གཞན་གྱིས་རིལ་བ་སྤྱི་བླུག་གོ་སྟེ་
བཀྲུའོ་ཞེས་པའོ། །དེའི་འོག་ཏུ་རྐང་པ་གཉིས་ཆུས་བཀྲུའོ། །ལྟོ་འཛག་པོས་ནི་འཛག་
པ་ཐ་མའི་མདུན་རོལ་འཛག་པ་མ་ཆོད་པའི་སྐབས་དག་ཏུ་བཤང་བ་བྱས་པའི་རྗེས་ལ་
རས་མ་ལ་སོགས་པས་ཕྱི་བ་ཙམ་བྱས་ཏེ་ས་ལ་སོགས་པཾས་མ་བཀྲུས་པར་འདུག་པ་
ལ་ཉེས་པ་མེད་དོ། །འཛག་པ་ཐ་མའི་རྗེསཾ་ལ་ནི་སྔར་བཞིན་དུ་བཀྲུ་བར་བྱའོ་ཞེས་ཊཱི་ཀ་
ལས་སོ། །ལྟོ་འཛག་པ་དེ་ལས་གཞན་པས་ནི་ཆུ་ཡོད་ན་འཐོར་འཐུང་སྟེ་བཀྲུ་བཤལ་
མ་བྱས་པར་འདུག་པར་མི་བྱའོ། །ལུང་མ་མོ་ལས། ཆུ་མེད་ན་ནི་མ་བཀྲུས་ཀྱང་ཉེས་
པ་མེད། ཅེས་སོ། །སྨན་གྱི་གཞི་ཕྲན་ཚེགས་ལ་སོགས་པའི་སྐབས་ནས་འབྱུང་བ་
རྫོགས་སོ། །སྨན་གྱི་གཞི་རྫོགས་སོ།། །།
གསུམ་པ་ཐམས་ཅད་འགྲུབ་པ་ལས་ཀྱི་གཞི་ལ་བཞི་ལས། དང་པོ་གླེང་གཞི་ནི། ལུང་
གཞི་ལས་འདུག་པ་དང་བྱ་བ་དང་གསོ་སྦྱོང་གྱིས་ཤིག་ཅེས་པའི་བྱ་བ་ཞེས་པས་
གསོལ་བ་འབའ་ཞིག་པ་དང༌། གསོལ་གཉིས་ཀྱི་ལས་དང༌། གསོལ་བཞིའི་ལས་
བཅས་སོ། །གཉིས་པ་དགོས་པ་ནི་རང་རང་གི་ལས་ཆགས་ཤིང་དེ་ལ་བརྟེན་ནས་
བསྙེན་རྫོགས་ཀྱི་སྡོམ་པ་སྐྱེ་བ་ལྟ་བུའོ། །གསུམ་པ་འདིར་བསྟན་གྱི་ལས་ཀྱི་ངོ་བོ་ནི།
དགེ་འདུན་མཚན་ཉིད་གསུམ་ལྡན་གྱིས་ཆོ་ག་ཁྱད་པར་ཅན་གྱི་སྒོ་ནས་གྲོས་སུ་བསྡུར་
བའི་བདག་ཉིད་དུ་གྲུབ་པའི་རིགས་སུ་གནས་པའོ། །བཞི་པ་གཞུང་དོན་ལ་གཉིས།
གཞིའི་སྐབས་དང་། ཞུ་བ་ལ་སོགས་པའི་སྐབས་སོ། །དང་པོ་ལ་གསུམ། ལས་ཆགས་
པ་དང་མི་ཆགས་པའི་རྒྱུ་བསྟན་པ་དང༌། ལས་ཆགས་པར་བྱེད་པའི་རྒྱུ་དང་། ལས་
དང་འབྲེལ་བའི་བྱ་བ་གཞན་བསྟན་པའོ། །དང་པོ་ནི། ཆོ་ག་ལས་འདས་ན་ལས་མི་
ཆགས་སོ། །འདིར་ཆོ་ག་ནི་དགེ་འདུན་ཚང་བ་དང་ལས་བརྗོད་པ་དང་ལས་བྱེད་པ་
ཉིད་དོ། །ལས་ནི་གསོལ་བ་དང་བརྗོད་པ་དང་སོ་སོར་ཐར་པ་གདོན་པ་དང་དགག་
དབྱེའོ། །ཐོས་པར་བྱ་བ་མ་ཡིན་པས་ཐོས་པས་ནི་མི་ཆགས་པར་མི་འགྱུར་རོ། །མི་

ཆགས་པར་མི་བྱའོ། །ཆོས་མ་ཡིན་པས་མི་བྱའོ། །མི་མཐུན་པ་དག་མི་བྱའོ། །ཚོགས་
ཀྱིས་མི་བྱའོ། །དགེ་འདུན་དུ་མ་གྱུར་པ་དག་གིས་མི་བྱའོ། །ཞེས་གསུངས་ཏེ། ལས་
ཆགས་པའི་རྒྱུར་གྱུར་པའི་ཆོ་ག་ལས་འདས་ན་ལས་མི་ཆགས་ལ་ལས་དེ་དག་གི་
འབྲས་བུ་བསྙེན་པར་རྫོགས་པ་ལ་སོགས་པ་ཡང་མི་ཆགས་སོ། །མི་ཆགས་པ་དེ་ཡང་
མེད་ན་མི་འབྱུང་བའི་ཆོ་ག་ལས་འདས་པ། དཔེར་ན་དགེ་སློང་བཞིར་མ་ཚང་བས་
གསོལ་བཞི་ལ་སོགས་པའི་ལས་གཏན་ནས་མི་ཆགས་པ་དང༌། ཕུན་སུམ་ཚོགས་བྱེད་
ཀྱི་ཆོ་ག་ལས་འདས་པ། དཔེར་ན་དོན་གོ་ནུས་ཀྱང་གོ་རིམ་འཁྲུགས་པས་ལས་བྱེད་ན་
ཉེས་མེད་མི་ཆགས་པ་ལྟ་བུ་གཉིས་སུ་དབྱེའོ། །ཆོ་ག་རང་གང་ཞེ་ན། ལས་དང་ཆོ་
གའི་རྣམ་གཞག་སྟོན་པའི་སྐབས་འདིར་ཆོ་ག་ནི་དགེ་སློང་མའི་ལྷག་མའི་དབྱུང་བ་ལ་
དགེ་སློང་ཕ་མ་བཞི་བཅུ་དང་། ཡུལ་དབུས་སུ་བུད་མེད་བསྙེན་པར་རྫོགས་པ་ལ་དགེ་
སློང་ཕ་མ་ཉེར་གཉིས་དགོས་པ་ལ་སོགས་པ། ལས་གང་ལ་གྲངས་ཇི་སྐད་བཤད་པའི་
དགེ་འདུན་གྲངས་ཚང་བ་དང༌། དེ་ཡང་གྲངས་ཚང་གི་བྱེ་བྲག་མི་འདྲ་བ་བཅུ་གཅིག་
སྟེ། བཞི་བཅུ་ཉི་ཤུ་དང་ནི་ཉི་ཤུ་གཉིས། །བཅུ་གཉིས་ནས་ནི་བཞིའི་བར་བདུན་མ་
གཏོགས། །ཞེས་སོ། །དེ་རྣམས་ལས་བཞི་བཅུ་དང་ཉི་ཤུ་དང་བརྒྱད་དང་བཞིའི་གྲངས་
ངེས་ཅན་ཡིན་ཏེ། དེ་མ་ཚང་ན་ལས་དེ་མི་ཆགས་པའི་ཕྱིར་རོ། །གཞན་པ་རྣམས་ནི་དེ་
ལས་ཉུང་ན་ལས་ཆགས་པ་ཡོད་ཀྱང་བྱར་མི་རུང་སྟེ། བྱེད་པ་པོ་ལ་ཉེས་བྱས་སྐྱེ་བའི་
ཕྱིར་རོ། །གྲངས་དེ་དག་གང་དང་གང་ལ་ཚང་དགོས་ནི་འོག་ཏུ་རང་རང་གི་སྐབས་སུ་
སྟོན་ནོ། །གསོལ་བ་ལ་སོགས་པའི་ལས་ཀྱི་ཆོ་ག་བརྗོད་པ་མ་ཆད་པ་དང་། ལས་ཀྱི་
ཆོ་ག་བྱེད་པ་པོ་མཚན་ཉིད་དང་ལྡན་པ་ཉིད་དོ། །ལས་མི་ཆགས་སོ་ཞེས་སྨོས་ན་ལས་
ནི་གང་དང་གང་ཞེ་ན། དེ་ཡང་སྤྱིར་ལས་ཞེས་པའི་དོན་ནི་ལུང་མ་མོ་ལས། རྒྱུ་དང་
རྐྱེན་གང་གིས་དངོས་པོ་གང་ལ་ལས་བྱེད་པ་སྟེ། རྒྱུ་དེ་དང་རྐྱེན་དེས་དངོས་པོ་དེ་ལ་
ལས་བྱེད་པ་ནི་ལས་ཀྱི་དངོས་པོ་ཞེས་བྱའོ། །ཞེས་སོ། །བྱེ་བྲག་ཏུ་ལས་བརྒྱ་རྩ་

གཅིག་པོའི་གསོལ་བ་བརྒྱ་རྩ་གཅིག་དང་། གསོལ་གཉིས་ཀྱི་ལས་བཞི་བཅུ་རྩ་བདུན་
ལ་བརྗོད་པ་བཞི་བཅུ་རྩ་བདུན་དང་། གསོལ་བཞིའི་ལས་སུམ་ཅུ་ལ་བརྗོད་པ་དགུ་
བཅུ་སྟེ་ཁྱོན་བརྗོད་པ་བརྒྱ་དང་སུམ་ཅུ་རྩ་བདུན་དང་། གསོ་སྦྱོང་གི་སོ་སོར་ཐར་པ་
གདོན་པ་དང་། གནས་གསུམ་གྱི་དགག་དབྱེ་བྱ་བའོ། །སོ་སོར་ཐར་པའི་མདོ་གདོན་
པ་དང་དགག་དབྱེ་གཉིས་ནི་ལས་དངོས་མ་ཡིན་ཡང་། བསྙེན་པར་མ་རྫོགས་པས་
ཐོས་ན་རྐུ་ཐབས་སུ་འགྱུར་བ་ལ་སོགས་པའི་སྒོ་ནས་ལས་དང་རྣམ་པ་འདྲ་བའི་ཕྱིར་
ལས་ཞེས་བཏགས་སོ། །ཁྱད་པར་དུ་དགག་དབྱེ་ནི་སྔགས་རྣམ་པར་བཞག་པ་ཡིན་
ཡང་ལན་གསུམ་བརྗོད་པ་ཡོད་པའི་སྒོ་ནས་ལས་ཞེས་བཏགས་སོ། །དེ་བཞིན་དུ་གཞི་
འགྲེལ་ལས། བཞིའི་ཚོགས་ཀྱི་ལས་བྱ་བ་ནི། ཕམ་པར་འགྱུར་བའི་ཉེས་པ་སྦོམ་པོ་
ཡང་བ་བཤགས་པའོ། །ལྔའི་ཚོགས་ཀྱི་ལས་བྱ་བ་ཞེས་བྱ་བ་ནི། དགེ་འདུན་ལྷག་
མར་འགྱུར་བའི་ཉེས་པ་སྦོམ་པོ་ལྕི་བ་བཤགས་པའོ། །ཞེས་བཤགས་པ་ཡང་ལས་སུ་
གསུངས་པ་སོགས་སྔགས་རྣམས་ལ་ལས་ཞེས་བཏགས་པ་ཡོད་དོ། །དེ་ཡང་ལུང་
གཞིར་དངོས་སུ་གསུངས་པའི་ལས་དངོས་བཅས་ཀྱི་དབང་དུ་བྱས་ན་བརྒྱ་རྩ་གཅིག་སྟེ།
གསོལ་བ་འབའ་ཞིག་པ་ཉེར་བཞི་དང་། གསོལ་བ་དང་གཉིས་ཀྱི་ལས་ཞེ་བདུན་དང་།
གསོལ་བ་དང་བཞིའི་ལས་སུམ་ཅུ་རྣམས་སོ། །འོན་ཀྱང་འདུལ་བ་ནས་གསུངས་པའི་
ལས་ཡིན་ན་ལས་བརྒྱ་རྩ་གཅིག་པོ་དེ་ཡིན་པས་མ་ཁྱབ་སྟེ། མདོར་བསྡུས་ཀྱི་ལས་
མང་དུ་ཡོད་པའི་ཕྱིར་ཏེ། དགེ་འདུན་གྱི་དབྱེན་སྤངས་པའི་དོན་དང༌། གང་ཟག་
རླབས་པོ་ཆེ་བསྟན་པ་ལ་གཞུག་པའི་དོན་དང༌། བསྟན་པ་འཕེལ་བར་བྱ་བའི་དོན་
དང༌། དཀའ་བས་འཚོ་བ་སྤང་བའི་དོན་དུ་གསོལ་བཞིའི་ལས་ཀྱིས་བག་ཡངས་སུ་བྱ་
བར་གཏན་ལ་དབབ་པ་བསྡུ་བའི་སོར་སྡོམ་གཏན་ལ་དབབ་པའི་སྐབས་སུ་གསུངས་
པ་དང་། ཕྲན་ཚེགས་ལས་འདུལ་བ་དང་མདོ་སྡེ་དང་མངོན་པ་སྡུད་པ་རྣམས་བསྐོ་བའི་
གསོལ་གཉིས་ཀྱི་ལས་ཀྱི་ཆོ་ག་རྒྱས་པར་གསུངས་པའི་ཕྱིར་རོ། །ལས་ཐོས་པར་བྱ་བ་

མ་ཡིན་པ་ལྟ་བ་ཆོས་མིན་ཕྱོགས་སུ་སོང་བ་དང༌། གནས་ནས་དབྱུང་བ་སྟེ་སྤང་བ་
གཉིས་དང་། ཕམ་པ་བྱུང་བ་དང་། མཚམས་མེད་པ་བྱས་པ་དང་། བསྙེན་པར་མ་
རྫོགས་པ་སྟེ་ལོག་པ་གསུམ་བཅས་སྤང་ལོག་ལྔ་ཞེས་གྲགས་པས་ལས་ཐོས་པས་ནི་
ལས་མི་ཆགས་པར་མི་འགྱུར་རོ། །ལས་བྱེད་པ་ལ་སོགས་པ་དག་ལ་ལྟུང་བ་ཙམ་དུ་
ནི་འགྱུར་རོ་ཞེས་ཊཱི་ཀ་ལས་སོ། །ལས་ཆགས་པའི་རྒྱུར་གྱུར་པའི་ཆོ་ག་ལས་འདས་ཏེ་
མི་ཆགས་པར་ལས་མི་བྱའོ། །དེས་དགེ་འདུན་ལ་ཡང་འགལ་ཚབས་ཅན་དུ་འགྱུར་རོ་
ཞེས་ལུང་ལས་སོ། །ལས་གཏན་ནས་མི་ཆགས་པ་དེ་གང་ཞེ་ན། ཆད་ལས་ལ་གླེང་
དྲན་མ་བྱས་པ་དང་། བསྐོ་ལས་ལ་སྤྲོ་བ་མ་དྲིས་པ་དང་། སྦྱིན་པའི་ལས་ལ་གསོལ་བ་
འདེབས་པ་སྔོན་དུ་མ་སོང་བ་ལྟ་བུ་ཆོས་དང་ལྡན་པ་མ་ཡིན་པས་ལས་དེ་དང་དེ་མི་
བྱའོ། །མ་འདུས་པའི་མི་མཐུན་པ་དང་འདུས་པ་ཕྱིར་བཟློག་གི་མི་མཐུན་པ་སྟེ་མི་
མཾཐུན་པ་གཉིས་པོ་དག་མི་བྱའོ། །དགེ་སློང་བཞིའི་ཚོགས་ཀྱིས་བསྒྲུབ་བྱ་བཞིར་
ལོངས་པའི་ཚོགས་ལ་ལས་མི་བྱའོ། །དེ་ནི་དབྱེན་དུ་འགྱུར་བའི་དགག་བྱ་ཡོད་པའི་
ཕྱིར་བཀག་པ་སྟེ། རང་འགྲེལ་ལས། དགེ་འདུན་གྱི་དབྱེན་ཉིད་དུ་འགྱུར་བའི་ཕྱིར་རོ་
ཞེས་གསུངས་པས་སོ། །གཞན་ཡང་འགྲེལ་ཆུང་ལས། དགེ་སྦྱོང་ཡང་རུང་། དགེ་སློང་
ཡང་རུང་སྟེ། གསུམ་མན་ཆད་ལྷན་ཅིག་འབྱུང་དུ་རུང་གི་བཞི་ཡན་ཆད་རབ་ཏུ་བྱུང་བ་
དང་བསྙེན་པར་རྫོགས་པར་མི་རུང་བ་བསྐྱེད་པ་དང་བརྒྱད་པ་(སྡིག་པར་བྱེད་པའི་བརྡ་རྙིང་}ཡང་
བཞི་ཡན་ཆད་ལ་མི་བྱ་ཞེས་ཡུལ་དགེ་སྦྱོང་ཡང་གསུམ་ཡན་ཆད་མི་རུང་བར་གསུངས་
སོ། །འདི་ལ་ཁ་ཅིག་ན་རེ། ཚོགས་ཀྱིས་ཚོགས་ལ་ལས་བྱ་བ་ཡོད་དེ། དབྱེན་གྱི་རྗེས་
ཕྱོགས་ཀྱི་དགེ་སློང་བཞིར་ལོངས་པ་ལ་བཟློག་བསྒོ་དང༌། དགེ་འདུན་བྱེ་བ་སྡུམ་པ་ལ་
མཐུན་པ་སྦྱིན་པར་གསུངས་པ་དེ་དེ་ཡིན་པའི་ཕྱིར་རོ་ཞེས་བཤད་དོ། །དེ་བཞིན་དུ་བུ་
སྟོན་གྱི་ལས་བརྒྱ་རྩའི་འགྲེལ་པ་ལས་ཀྱང་། འདིར་གཞུང་དུ་ཀོ་ཀ་ལི་ཀ་དང་། ཁན་
ད་དྲ་བ་དང༌། ཀ་ཏ་མོ་ར་ཀ་ཏི་བྱ་དང༌། རྒྱ་མཚོའི་བྱིན་རྣམས་ལ་གསོལ་བ་དང་

བཞིའི་ལས་ཀྱིས་བསྒོ་བར་མཛད་དེ། ཞེས་འབྱུང་སྟེ། འདི་ལ་ཚོགས་ཀྱིས་ཚོགས་ཀྱི་
ལས་བྱས་པའི་ཉེས་པ་བཟློག་དཀའ་བས། འདུལ་བ་འཛིན་པ་བློ་དང་ལྡན་པ་རྣམས་
ཀྱིས་བརྟག་དགོས་སོ་ཞེས་གསུངས་སོ། །འོན་ཀྱང་མཐུན་པ་སྦྱིན་པ་ནི་ངག་ཆོས་ཊཱི་ཀ་
ལས། ཀོ་ཤཱམྦི་བའི་དགེ་སློང་འཁོར་དང་བཅས་པ་འདི་ལ་མཐུན་པ་བསྩལ་ལགས་
པས་ཞེས་སོགས་ཡོད་ཀྱང་། ལས་མངོན་སུམ་དུ་བྱ་བའི་ཡུལ་ནི་གཙོ་བོ་འཁོར་དང་
བཅས་པའི་བཞིར་ལོངས་པ་མ་ཡིན་གྱི་དགེ་སློང་གཙོ་བོ་ཉིད་ལ་མངོན་སུམ་དུ་བྱ་བ་
ཡིན་ཏེ། གསོལ་འདེབས་ཀྱི་ཚིག་ལ། བདག་ཀོ་ཤཱམྲི་བའི་དགེ་སློང་ལ་ཞེས་སོགས་
ལན་གསུམ་གྱིས་གསོལ་བ་གདབ་པར་གསུངས་པས་ཤེས་སོ། །གཙོ་བོས་དངོས་སུ་
གསོལ་བ་བཏབ་ཅིང་། དེ་ལ་གསོལ་བཞིའི་ལས་བྱས་པས་ཞར་ལ་འཁོར་རྣམས་ལ་
ཡང་མཐུན་པ་སྦྱིན་པ་སོགས་ཀྱིས་དོན་གྲུབ་སྟེ་དགེ་སློང་རང་བཞིན་དུ་གནས་པར་
འགྱུར་ཚུལ་ཤེས་དགོས་སོ་ཞེས་གསུངས་པ་ལྟར་ཤེས་པར་བྱའོ། །ལས་གང་ལ་གྲངས་
ཇི་སྐད་བཤད་པའི་དགེ་འདུན་གྱི་གྲངས་ཚང་བ་ཉིད་དུ་མ་གྱུར་པ་དག་གིས་ལས་མི་
བྱའོ། །དེ་ཡང་ལས་རྣམས་ལ་དགེ་སློང་གི་གྲངས་མི་འདྲ་བ་དང༌། གཞན་ཡང་
མཾཚམས་གཅོད་པ་ལ་གསོལ་གཉིས་དང༌། མཚམས་དགྲོལ་བ་ལ་གསོལ་བཞི་བརྗོད་
དགོས་པ་སོགས་ལས་བརྗོད་པ་མི་འདྲ་བ་དང་། གཞན་ཡང་མར་དང་བུ་རམ་ལྟ་བུའི་
སྨན་ཞག་བདུན་གྱི་བར་དུ་བྱིན་གྱིས་བརླབ་ཆོག་ལ། ཞག་བརྒྱད་དུ་བརླབ་མི་ཆོག་པ་
སོགས་ཀྱི་རྒྱུ་མཚན་ཕལ་ཆེར་ནི་བཅས་པའི་དབང་གིས་ཡིན་ལ། དེ་ལྟར་བཅས་པའི་
རྒྱུ་མཚན་ནི་བསམ་པར་དཀའ་སྟེ། བྱ་ཊིཀ་ལས། དུས་དང་ཆོ་གའི་རྒྱུ་མཚན་ནི་བསམ་
པར་དཀའ་སྟེ། སྟོན་པའི་ཡེ་ཤེས་ཀྱིས་རིགས་པར་དགོངས་པའོ། །ཞེས་གསུངས་པ་
ལྟར་ཡིན་པའི་ཕྱིར་རོ། །གཉིས་པ་ལ་བཞི། ཁ་སྐོང་བར་བྱེད་པ་དགེ་འདུན་གྱི་མཚན་
ཉིད་དང་། བྱེད་པ་པོ་ལས་མཁན་གྱི་དོགས་གཅོད་དམིགས་བསལ་དང་བཅས་པ་དང༌།
ལས་ཇི་ལྟར་བྱ་བའི་ཚུལ་དང་། མི་མཐུན་པའི་མཚན་ཉིད་དོ། །དང་པོ་ལ་གསུམ།

ལས་རྣམས་ལ་དགེ་སློང་གི་གྲངས་ཀྱི་ཚད་དང་། ཞར་ལ་མའི་ལས་བྱ་བའི་ཚུལ་དང་།
ཁ་སྐོང་གི་མཚན་ཉིད་ཞར་བྱུང་དང་བཅས་པའོ། །དང་པོ་ནི། དབྱུང་བ་ལ་ནི་ཉི་ཤུ་ལ་
སོགས་པ་དགེ་འདུན་ཉིད་དོ། །བསྙེན་པར་རྫོགས་པ་ལ་ནི་བཅུ་ལ་སོགས་པའོ། །
མཐའ་འཁོབ་དག་ཏུ་ནི་མེད་ན་འདུལ་བ་འཛིན་པ་དང་ལྔ་ལ་སོགས་པའོ། །ལྷག་མ་ནི་
བཞི་ལ་སོགས་པའོ། །ཞེས་གསུངས་ཏེ། ལས་རྣམས་ལ་དགེ་འདུན་གྲངས་ཚང་བ་
ཞེས་པ་དེ་ཇི་ལྟ་བུ་ཞེ་ན། དགེ་སློང་ཕ་དགེ་འདུན་ལྷག་མའི་ལྟུང་བ་ལས་དབྱུང་བ་ལ་
ནི་མཚན་ཉིད་དང་ལྡན་པའི་དགེ་སློང་ཉི་ཤུ་ལ་སོགས་པ་དགེ་འདུན་ཉིད་དོ། །ཉི་
ཤུར་མ་ཚང་ན་ལས་མི་ཆགས་ཏེ། སོ་ཐར་དུ། གལ་ཏེ་དགེ་སློང་ཉི་ཤུར་གཅིག་གིས་མ་
ཚང་བའི་ཚོགས་ཀྱི་དགེ་འདུན་གྱིས་དགེ་སློང་དེ་འབྱིན་པར་བྱེད་ན། དགེ་སློང་དེ་ཡང་
མ་ཕྱིན་ལ་དགེ་སློང་དེ་དག་ཀྱང་སྨད་པར་བྱ་བ་ཡིན་ཏེ། ཞེས་གསུངས་པའི་ཕྱིར་རོ། །
ཡུལ་དབུས་སུ་སྐྱེས་པ་བསྙེན་པར་རྫོགས་པ་ཉིད་ཀྱི་ལས་ལ་ནི་བཅུ་ལ་སོགས་པ་
དགེ་འདུན་ཉིད་ཡིན་པའོ། །སྐྱེས་པ་བསྙེན་པར་རྫོགས་པར་བྱ་བའི་ལས་ལ་ས་ཚིགས་
ཀྱིས་ཕྱེ་བའི་ཡུལ་མཐའ་འཁོབ་དག་ཏུ་ནི་དགེ་སློང་བཅུ་ལ་སོགས་པ་མེད་ན་འདུལ་
བ་འཛིན་པ་ལས་བྱེད་པ་པོ་དང་བཅས་དགེ་སློང་ལྔ་ལ་སོགས་པ་དགེ་འདུན་ཉིད་ཡིན་
པའོ། །ཡོད་ན་ནི་གཞིའི་ཆོ་ག་ཁོ་ན་ལ་བརྟེན་པར་བྱའོ་ཞེས་ཊཱི་ཀ་ལས་སོ། །དབྱུང་བ་
དང་བསྙེན་པར་རྫོགས་པའི་ལས་དེ་གཉིས་ཀྱི་ལྷག་མ་དགེ་སློང་ཕའི་དགེ་འདུན་གྱི་
ལས་གཞན་རྣམས་ལ་ནི་མ་མཐའ་དགེ་སློང་བཞི་དང་། ལ་སོགས་ཀྱིས་ལྔ་ཡན་ཆད་
བསྡུས་པ་དགེ་འདུན་ཉིད་ཡིན་པའོ། །དགག་དབྱེ་ལ་ནི་དགག་དབྱེ་བྱེད་པར་
གཏོགས་པ་ལྔ་ལ་སོགས་པ་དགེ་འདུན་ཉིད་ཡིན་ནོ་ཞེས་ཊཱི་ཀ་ལས་སོ། །དེ་ཡང་
དགག་དབྱེ་ལ་བསྐོ་བྱ་དགག་དབྱེ་བྱེད་པ་པོ་བཅས་དགེ་སློང་ལྔ་དགོས་ཀྱང་། ཁ་སྐོང་
ལྔ་མི་དགོས་ཏེ། བསྐོ་བྱ་ཁ་སྐོང་གི་གྲངས་མ་ཡིན་པའི་ཕྱིར་རོ། །གཉིས་པ་ནི། དགེ་
སློང་མ་རྣམས་ཀྱི་ལས་ནི་ཐ་དད་དུ་བྱ་བ་ཉིད་དོ། །དགག་དབྱེ་ནི་དགེ་སློང་གི་དགེ་
376

འདུན་ལ་ཡང་ངོ་། །གསོ་སྦྱོང་ནི་དེ་དང་མཐུན་པ་གྲུབ་པ་རྣམས་ཀྱིས་སོ། །འདུན་པ་
དང་གསོ་སྦྱོང་འབུལ་བས་དེ་བསྒྲུབ་བོ། །འདི་ལ་གཉིས་ཀྱིས་བྱའོ། །དེ་གཉིས་ནུས་
པ་ཉིད་ཀྱིས་སོ། །མེད་ན་གཅིག་གོ །དགེ་སློང་གི་དགེ་འདུན་གྱིས་ལེན་པའི་དགེ་སློང་
བསྐོ་བར་བྱའོ། །དེས་སྒོ་ཁང་དུ་བསྡད་པར་བྱའོ། །འབྲོས་ན་ཤད་ཀྱིས་སྦྱང་ངོ་། །
དེས་ཀྱང་དེ་བཞིན་ནོ། །འབྲོས་པར་མི་བྱའོ། །མི་ཤེས་ན་མིང་རུས་དྲིའོ། །མགུ་བ་
དང་དབྱུང་བ་ནི་གཉིས་ཀ་ཚོགས་པ་ལའོ། །བསྙེན་པར་རྫོགས་པར་བྱ་བ་ཡང་ངོ་། །
འདི་ལ་དེ་དག་གི་ཚོགས་ནི་བཅུ་གཉིས་སོ། །སྔོན་རོལ་ཀྱི་སྡོམ་པ་གཉིས་དང་འཁོར་
དང་འཁོར་མང་པོ་ཉེ་བར་གཞག་པའི་གནང་བ་སྦྱིན་པ་དང་བཅས་པ་དགེ་འདུན་གྱི་
མཐའོ། །ལྷག་མ་དག་གི་ཚོགས་ནི་བཞིའོ། །ལས་བྱེད་པ་མོས་མི་ནུས་ན་དེས་དགེ་
སློང་གིས་བྱས་པའི་ཚིག་ངེས་པར་བརྟགས་ན་རུང་ངོ་། །འདི་ལྟར་ཅང་མི་གསུང་བས་
ཞེས་བྱ་བའི་གོང་ཡན་ཆད་དོ། །ཞེས་གསུངས་ཏེ། དགེ་སློང་མ་རྣམས་ཀྱི་ལས་ཐམས་
ཅད་ནི་དགེ་སློང་དང་གནས་ཐ་དད་དུ་བྱ་བ་ཉིད་དོ། །ཧ་ཅང་འདྲེ་བ་སྤང་བའི་ཕྱིར་རོ། །
ཐམས་ཅད་དུ་ངེས་སམ་ཞེ་ན། དགེ་སློང་མའི་དགག་དབྱེ་ནི་དགེ་སློང་མའི་དགེ་འདུན་
ལ་བྱ་བར་མ་ཟད་དགེ་སློང་གི་དགེ་འདུན་ལ་ཡང་ངོ་ཞེས་དེ་ལ་ཡང་བྱ་དགོས་པ་ཉིད་
དོ་ཞེས་པའོ། །དེ་ཡང་དགེ་སློང་མའི་དགག་དབྱེ་བྱ་ཡུལ་དགག་དབྱེ་བྱེད་པ་པོ་དང་
བཅས་དགེ་སློང་ལྔ་དང་དགེ་སློང་མ་བཞི་བཅས་དགུའི་གྲངས་ཚང་བ་དགོས་སོ། །
དགེ་སློང་མ་རྣམས་ཀྱི་གསོ་སྦྱོང་ནི་དགེ་སློང་གི་དགེ་འདུན་དེ་དང་མཐུན་པ་གྲུབ་པ་
རྣམས་ཀྱིས་གནས་ཐ་དད་དུ་བྱ་དགོས་སོ། །གལ་ཏེ་དགེ་སློང་གི་དགེ་འདུན་དང༌
མཐུན་པར་གྱུར་པ་རྣམས་ཀྱིས་འགྲུབ་ཀྱི་མ་གྱུར་པ་རྣམས་ཀྱིས་གསོ་སྦྱོང་མི་འགྲུབ་བོ་
ཞེས་རང་འགྲེལ་ལས་གསུངས་སོ། །མཐུན་པ་ཇི་ལྟར་བསྒྲུབ་ན། དགེ་སློང་མ་རྣམས་
ཀྱི་འདུན་པ་དང་གསོ་སྦྱོང་དགེ་སློང་གི་དགེ་འདུན་ལ་འབུལ་བས་མཐུན་པ་དེ་བསྒྲུབ་
བོ། །འདུན་པ་དང་གསོ་སྦྱོང་འབུལ་བ་འདི་ལ་དགེ་སློང་མ་གཉིས་ཀྱིས་དགེ་སློང་མའི་

དགེ་འདུན་ལས་བླང་ཞིང་དགེ་སློང་གི་དགེ་འདུན་ལ་དབུལ་བར་བྱའོ། །དགེ་སློང་མ་
དེ་གཉིས་འདུན་པ་དང་གསོ་སྦྱོང་འབུལ་ནུས་པ་ཉིད་ཀྱིས་དབུལ་བར་བྱ་དགོས་སོ། །
དགེ་སློང་མ་གཉིས་ལ་ནུས་པ་ཉིད་མེད་ན་དགེ་སློང་མ་གཅིག་གོ་སྟེ་གཅིག་གི་ནུས་པ་
ལ་བརྟེན་ནས་དབུལ་བར་བྱའོ་ཞེས་པའོ། །དགེ་སློང་གི་དགེ་འདུན་གྱིས་དགེ་སློང་མ་
དེ་གཉིས་ལས་དགེ་སློང་མའི་འདུན་པ་དང་གསོ་སྦྱོང་ལེན་པའི་དགེ་སློང་གཅིག་ཐ་
མལ་གྱི་ཚིག་གིས་བསྐོ་བར་བྱའོ། །བསྐོས་པའི་དགེ་སློང་དེས་དེའི་ཚེ་གཙུག་ལག་
ཁང་གི་སྒོ་ཁང་དུ་བསྡད་པར་བྱའོ། །དགེ་སློང་མས་རེག་ཏུ་དོགས་པ་ལ་སོགས་པའི་
དབང་གིས་ལེན་པར་བསྐོས་པའི་དགེ་སློང་དེ་འབྲོས་ན་ཁྱེད་མ་འབྲོས་ཤིག ངེད་
འདུན་པ་དང་གསོ་སྦྱོང་འབུལ་བ་ཡིན་ནོ་ཞེས་དགེ་སློང་མ་དེ་གཉིས་ཀྱིས་ཤད་ཀྱིས་
སྦྱང་ངོ༌། །གལ་ཏེ་དེའི་ཚེ་དགེ་སློང་མ་དེ་གཉིས་འབྲོས་ན་དགེ་སློང་དེས་ཀྱང་དེ་
བཞིན་དུ་ཤད་ཀྱིས་སྦྱང་དགོས་པ་ཡིན་ནོ། །ལེན་པར་བྱེད་པའི་དགེ་སློང་དེ་དང་
འབུལ་བར་བྱེད་པའི་དགེ་སློང་མ་དེ་གཉིས་འབྲོས་པར་མི་བྱའོ། །འབུལ་བར་བྱེད་
པའི་དགེ་སློང་མ་དེ་གཉིས་ཀྱིས་ལེན་པར་བྱེད་པའི་དགེ་སློང་དེ་མི་ཤེས་ན་དེའི་མིང་
རུས་དྲི་བར་བྱའོ། །དགེ་སློང་མ་རྣམས་ཀྱི་ལས་ནི་ཐ་དད་དུ་བྱ་བ་ཉིད་དོ་ཞེས་སྨོས་ན་
ཐམས་ཅད་དུའམ་ཞེ་ན། དགེ་སློང་མ་རྣམས་ཀྱིས་དགེ་འདུན་ལྷག་མ་བྱུང་བའི་མགུ་
བ་དང་དབྱུང་བ་ནི་དགེ་སློང་དང་དགེ་སློང་མའི་དགེ་འདུན་གཉིས་ཀ་གནས་གཅིག་ཏུ་
ཚོགས་པ་ལ་བྱའོ། །དེ་ཡང་མགུ་བའི་ཡུལ་ལ་དགེ་སློང་ཕ་མ་བཞི་བཞི་སྟེ་བརྒྱད་ཀྱི་
གྲངས་ཚང་བ་དང་། དབྱུང་བ་ལ་དགེ་སློང་ཕ་ཉི་ཤུ། མ་ཉི་ཤུ་སྟེ་བཞི་བཅུའི་གྲངས་
ཚང་བ་དགོས་སོ། །བུད་མེད་བསྙེན་པར་རྫོགས་པར་བྱ་བ་ཡང་ངོ་སྟེ་གཉིས་ཀའི་
དགེ་འདུན་ཚོགས་པ་ལ་བྱའོ་ཞེས་སྔ་མར་སྦྱར་རོ། །བུད་མེད་བསྙེན་པར་རྫོགས་པར་
བྱ་བ་འདི་ལ་དགེ་སློང་མ་དེ་དག་གི་ཚོགས་ནི་ཡུལ་དབུས་སུ་བཅུ་གཉིས་སོ། །དེའི་
སྟེང་དུ་དགེ་སློང་ཕ་བཅུ་བསྣན་ནས་ཉེར་གཉིས་ཀྱི་གྲངས་ཚང་བ་དགོས་སོ། །མཐའ་

་འཁོབ་ཏུ་དེ་མ་རྙེད་ན་དགེ་སློང་མ་དྲུག་དང་དགེ་སློང་ཕ་ལྔ་བཅས་བཅུ་གཅིག་གི་
གྲངས་ཚང་དགོས་སོ། །བུད་མེད་བསྙེན་པར་རྫོགས་པའི་སྔོན་རོལ་ཀྱི་བསླབ་པའི་
སྡོམ་པ་དང་ཚངས་སྤྱོད་ཉེར་གནས་ཀྱི་སྡོམ་པ་གཉིས་སྦྱིན་པ་དང༌། བསྙེན་པར་
རྫོགས་ནས་ལོ་བཅུ་གཉིས་ལོན་ཞིང་ནུས་པའི་ཚེ་འཁོར་དང་འཁོར་མང་པོ་ཉེ་བར་
གཞུག་པའི་གནང་བ་སྦྱིན་པ་དང་བཅས་པ་ལ་དགེ་སློང་མའི་དགེ་འདུན་གྱི་གྲངས་ཀྱི་
མ་མཐའ་ཡུལ་དབུས་སུ་བཅུ་གཉིས་དང༌། མཐའ་འཁོབ་ཏུ་བཅུ་གཉིས་མེད་ན་འདུལ་
བ་འཛིན་པ་དང་དྲུག་ཡན་ཆད་གྲངས་ཀྱི་མཐའ་ཡིན་པའོ། །བཅུ་གཉིས་ཡོད་ན་ནི་
མཐའ་འཁོབ་ཏུ་ཡང་གཞིའི་ཆོ་ག་ཉིད་ལ་བརྟེན་པར་བྱའོ་ཞེས་ཊཱི་ཀ་ལས་སོ། །དགག་
དབྱེ་མགུ་དབྱུང་བསྙེན་རྫོགས་བྱེད་པ་དང་། །སྔོན་རོལ་སྡོམ་གཉིས་འཁོར་དང་འཁོར་
མང་གནང༌། །ཞེས་དེ་ལྟར་དགེ་སློང་མའི་ལས་བརྒྱད་ཀྱི་གྲངས་དུ་ཚང་དགོས་པ་ནི་
གོང་དུ་བཤད་ཟིན་ལ། བརྒྱད་པོ་དེ་རྣམས་ཀྱི་ལྷག་མུ་དགེ་སློང་མའི་ལས་གཞན་
ཐམས་ཅད་དག་གི་ཚོགས་ནི་དགེ་སློང་མ་བཞིའོ། །དགེ་སློང་མའི་ལས་བྱ་བ་ལ་དགེ་
སློང་མ་ལས་བྱེད་པ་མོས་ལས་ཀྱི་ཆོ་ག་རྗོད་མི་ནུས་ན་དགེ་སློང་གིས་ལས་གདོན་
པར་བྱ་ཞིང་དགེ་སློང་མ་ལས་བྱེད་པ་མོ་དེས་དགེ་སློང་གིས་བྱས་པའི་ཚིག་མཉན་
ཞིང་ཡིད་ཀྱིས་ངེས་པར་བརྟགས་ན་དེས་ལས་བྱས་པ་ཉིད་དུ་རུང་ངོ༌། །ཅི་ཙམ་ཡན་
ཆད་ཅེ་ན། དགེ་སློང་འཕགས་མ་རྣམས་ཀྱིས་བཟོད་ཅིང་གནང་ནས་ཞེས་བྱ་བ་དེ་ནས་
ཇི་སྲིད་དུ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ་ཞེས་བྱ་བའི་གོང་ཡན་
ཆད་དགེ་སློང་གིས་བྱས་ན་མཉན་དུ་རུང་བ་ཉིད་དོ། །འདི་ལྟར་ཅང་མི་གསུང་བས་དེ་
དེ་བཞིན་དུ་འཛིན་ཏོ་ཞེས་བྱ་བ་ནི་དགེ་སློང་མ་ལས་བྱེད་པ་ཉིད་ཀྱིས་ངེས་པ་ཁོ་ནར་
བརྗོད་པར་བྱ་དགོས་སོ་ཞེས་ཊཱི་ཀ་ལས་གསུངས་པས་ཚིག་དེས་མཇུག་སྡུད་ཀྱི་ཚིག་
ཡོངས་རྫོགས་མཚོན་པའོ། །གསུམ་པ་ནི། མི་འདུག་པར་འགྲེང་བ་ནི་ཁ་སྐོང་བ་ཉིད་
མ་ཡིན་ནོ། །གང་ལ་བྱ་བ་ཡང་མ་ཡིན་ནོ། །དེའི་ཕྱིར་འདུན་པ་དང་ཡོངས་སུ་དག་པའི་ཆོ་

ག་ལས་མ་ཡིན་པ་ཉིད་དོ། །དེ་གཉིས་དབུལ་བར་བྱ་བ་ཉིད་མ་ཡིན་ནོ། །དགག་དབྱེ་
བྱེད་པ་ཉིད་དུ་མི་བསྐོའོ། །བསྙེན་པར་མ་རྫོགས་པ་དང་ཉམས་པ་དང་མཚམས་མེད་
པ་བྱས་པ་དང་སྡིག་པའི་ལྟ་བ་ཅན་དང་ས་གཞན་ན་གནས་པ་དང་ཐ་དད་པར་གནས་
པ་རྣམས་ཀྱང་མ་ཡིན་ནོ། །འཁྲུལ་བ་དང་བཅས་པ་ཡང་ངོ༌། །བསྡམ་པར་བྱ་བས་ཀྱང་
ཡིན་གྱི། བཤག་པར་བྱ་བ་འབའ་ཞིག་གིས་ཡིན་པར་མ་ཟད་དོ། །བྱིན་གྱིས་བརླབས་
པས་དག་པ་ཉིད་དུ་འགྱུར་རོ། །ནུས་པ་ཉིད་ཡིན་ན་མི་འགྱུར་རོ། །དེའི་ཚེ་ལེན་པ་
ཡོད་ན་ལྟུང་བྱེད་འབའ་ཞིག་ཏུ་འགྱུར་བ་དང་། སོ་སོར་བཤགས་པར་བྱ་བ་དང་ཕྱིར་
བཅོས་པར་བྱ་བའི་ཉེས་བྱས་ནི་ནུས་པ་ཡིན་ཏེ་བཤག་པ་ཙམ་ཡིན་པའི་ཕྱིར་རོ། །ལྟུང་
བ་འབྱུང་བ་ལ་ནི་འདུ་ཤེས་ཇི་ལྟ་བ་བཞིན་དུ་བསྒྲུབ་པར་བྱའོ། །གཅིག་ལ་དེ་ལྟར་
བསྙིལ་བ་དང་མི་བསྙིལ་བ་དང་ཕྱིར་བཅོས་པ་རྣམ་པ་དུ་མ་ནི་རིགས་པ་ཁོ་ནའོ། །
ཞེས་གསུངས་ཏེ། ལས་བྱེད་པ་དག་གི་དགེ་འདུན་གྲངས་མ་ཚང་བའི་ཚེ་ལས་གྲལ་དེ་
ན་དགེ་སློང་འགའ་ཞིག་ས་ལ་མི་འདུག་པར་འགྲེང་བ་ནི་དགེ་འདུན་གྱི་གྲངས་ཀྱི་ཁ་
སྐོང་བ་ཉིད་མ་ཡིན་ནོ། །སྤྱོད་ལམ་ཐ་དད་པར་འདུག་པས་ཐ་དད་པ་ཉིད་དུ་ཡིད་ལ་
སྣང་བའི་ཕྱིར་རོ་ཞེས་ཊཱི་ཀ་ལས་སོ། །དེ་བཞིན་དུ་འགྲོ་བ་དང་། ཉལ་བ་ཡང་ཁ་སྐོང་
བ་ཉིད་མ་ཡིན་པར་མཚུངས་སོ། །ཙོག་པུ་དང་དཀྱིལ་མོ་དྲུང་ཐ་དད་པ་ལྟ་བུ་ལ་ལས་
མི་ཆགས་པར་མི་འགྱུར་ཏེ། འདུག་པར་གཅིག་པའི་ཕྱིར་རོ་ཞེས་འདུལ་ཊཱིཀ་རིན་ཕྲེང་
སོགས་ལས་གསུངས་པ་ལྟར་ཤེས་པར་བྱའོ། །དམིགས་བསལ་ནི། མགྲོན་པོ་མི་སྡོད་
ན་འགྲོ་བཞིན་དུ་བྱའོ། །ཞེས་པའོ། །སྦྱིན་བསྐོ་ཆད་པ་བཅད་པའི་ལས་ལ་གང་ལ་བྱ་
བ་ཡང་ལས་དེའི་ཁ་སྐོང་ཉིད་མ་ཡིན་ནོ། །བྱ་བ་ཡུལ་དང་བྱེད་པ་པོ་ཐ་དད་པས་ཐ་
དད་དུ་གྱུར་པའི་ཕྱིར་དང་། གཞན་ཡང་བྱ་ཊིཀ་ལས། གལ་ཏེ་དེ་ཡང་གྲོས་ཀྱི་ཟླ་བོ་
ཡིན་པར་གྱུར་ན་སྦྱིན་པར་མི་འོས་པ་ལ་སྦྱིན་པར་འགྱུར་བ་དང་། བསྐོ་བར་མི་འོས་
པ་ལ་བསྐོ་བར་འགྱུར་བ་དང༌། ཆད་པས་བཅད་པ་དང༌། བཟློག་པའི་ཕྱིར་བསྒོ་བ་

དང༌། ངན་པའི་གྲངས་སུ་གཞུག་པར་འོས་པ་དག་ལ་དེ་དག་བྱས་པར་མི་འགྱུར་རོ། །།
ཞེས་གསུངས་སོ། །དམིགས་བསལ་ནི་གསོ་སྦྱོང་དང་། མཚམས་པོ་ཆེར་ཆོས་གོས་
དང་མི་འབྲལ་བའི་གནང་བ་སྦྱིན་པ་ལྟ་བུའི་བག་ཡངས་འགའ་ཞིག་དང་། ལྟུང་ཐུན་
བྱིན་རླབས་རྣམས་ཀྱི་གང་ལ་བྱ་བའི་ཡུལ་གྱིས་ཁ་སྐོང་དུ་འོས་པའོ། །གསོ་སྦྱོང་ལ་
སོགས་པའི་ལས་ཀྱི་གནས་སུ་བདག་ཉིད་མ་འོངས་ན་ལས་དེའི་ཕྱིར་རམ་ཆེད་དུ་
འདུན་པ་དང་། ཡོངས་སུ་དག་པའི་ཆོ་ག་བྱས་པ་ལས་གསོ་སྦྱོང་ལ་སོགས་པའི་ལས་
དེའི་དགེ་འདུན་གྱི་གྲངས་ཀྱི་ཁ་སྐོང་བྱེད་པ་ཉིད་མ་ཡིན་པ་ཉིད་དོ། །དེ་ནི་དངོས་ཀྱི་
གྲོས་ཟླ་མ་ཡིན་པའི་ཕྱིར་རོ། །གསོ་སྦྱོང་བྱ་བ་ལ་མཚམས་དེ་ན་རང་དང་བཅས་དགེ་
སློང་བཞི་ལས་མེད་པ་ལྟ་བུ་དགེ་འདུན་གྱི་ཁ་སྐོང་དངོས་སུ་བྱ་དགོས་པའི་དགེ་སློང་
དེས་ནི་འདུན་པ་དང་ཡོངས་དག་དེ་གཉིས་དབུལ་བར་བྱ་བ་ཉིད་མ་ཡིན་ནོ། །དེས་ན་
བདག་ཉིད་ལས་ཀྱི་གནས་སུ་འགྲོ་བར་བྱ་བ་ཉིད་ཡིན་ནོ་ཞེས་པའི་ཐ་ཚིག་གོ་ཞེས་ཊི་
ཀ་ལས་སོ། །མཚམས་གཅིག་ཏུ་དགེ་སློང་བཞི་ལས་མེད་ན་དེ་ལས་ཁ་སྐོང་བར་བྱེད་
པའི་དགེ་སློང་གཅིག་དགག་དབྱེ་བྱེད་པ་པོ་ཉིད་དུ་མི་བསྐོའོ། །ཊི་ཀ་ལས། འདི་ལྟར་
དགེ་སློང་གསུམ་ལ་དགེ་སློང་གཅིག་གིས་དགག་དབྱེ་བྱར་མི་རུང་བའི་ཕྱིར་རོ། །དགེ་
སློང་བཞིའི་སྟེང་དུ་ལྔ་པ་གཅིག་གིས་ཁ་བསྐང་ན་ནི་དེ་དག་དགག་དབྱེ་བྱེད་པ་ཉིད་དུ་
བསྐོར་རུང་སྟེ། དགག་དབྱེ་བྱེད་པ་མ་གཏོགས་པར་བཞིའི་ཚོགས་དགེ་འདུན་དུ་གྱུར་
པ་ཡོད་པའི་ཕྱིར་རོ། །ཞེས་སོ། །ཁྱིམ་པ་དང་དགེ་ཚུལ་ལ་སོགས་པ་བསྙེན་པར་མ་
རྫོགས་པ་དང༌། རྫོགས་ཀྱང་རྣམ་དག་ལས་ཉམས་པ་ཕམ་པ་བྱུང་བ་དང་། སྡིག་པ་
མཚམས་མེད་པ་གང་རུང་བྱས་པ་དང་། ལྟ་བའི་སྒོ་ནས་ཆོས་མ་ཡིན་པའི་ཕྱོགས་སུ་
སོང་བའི་སྡིག་པའི་ལྟ་བ་ཅན་དང་། སྤོ་བ་སྤྱོད་པ་དང་། གཞི་ནས་སྤོ་བ་སྤྱོད་པ་དང་།
སླར་ཡང་གཞི་ནས་བསླངས་ཏེ་སྤྱོད་པ་དང་། དེ་བཞིན་དུ་མགུ་སྤྱོད་གསུམ་དང་། སྤོ་
ལྡན་གསུམ། མགུ་ལྡན་གསུམ། ངོ་བོ་ཉིད་འཚོལ་བ་སྦྱིན་པ། བསླབ་པ་བྱིན་པ།

བསྡིག སྨད། བསྐྲད་པ། ཕྱིར་འགྱེད། གནས་དབྱུང་བདུན་ཏེ་ས་གཞན་ན་གནས་པ་
ཉེར་ལྔ་ཉིད་དང་། བྱེ་བ་ན་ཆོས་མིན་ལས་ཐ་དད་པར་གནས་པ་ཆོས་ཕྱོགས་པ་
རྣམས་ཀྱང༌། ཅིག་ཤོས་ཆོས་མིན་ཕྱོགས་པ་དག་གི་ལས་དག་ལ་ཁ་སྐོང་བ་ཉིད་མ་
ཡིན་པས། དེ་དག་ཁ་སྐོང་བ་ཉིད་མ་ཡིན་ནོ། །བསྙེན་པར་མ་རྫོགས་པ་སོགས་དེ་
དག་ཁ་སྐོང་བ་པོ་མ་ཡིན་པའི་རྒྱུ་མཚན་ཡང་བྱ་ཊཱིཀ་ལས། བསྙེན་པར་མ་རྫོགས་པ་
སྟེ་ཁྱིམ་པ་དང་མུ་སྟེགས་ཅན་ནི་བསྟན་པ་ལ་མ་ཞུགས་པའི་ཕྱིར་བདག་པོ་ཉིད་མ་ཡིན་
ལ། དགེ་བསྙེན་དང་དགེ་ཚུལ་དག་ནི་བསྟན་པ་ལ་ཞུགས་པ་མ་རྫོགས་པས་སོ། །དེས་
ན་བསྟན་པ་ལ་དགེ་སློང་དང་འདྲ་བར་གཅེས་པར་འཛིན་པ་མེད་པའི་ཕྱིར་དང་། ཡིད་
བརྟན་དུ་མི་རུང་བའི་ཕྱིར་རོ། །ཉམས་པ་ལ་སོགས་པ་ནི་རྣམ་པར་སྨིན་པ་དང་ལྟུང་བ་
ལ་འཛེམས་པ་མེད་པ་དངོས་པོ་དང་མཐུན་པར་མི་སྨྲ་ཞིང་འདོད་པས་སྨྲ་བའི་ཕྱིར་རོ། །
གལ་ཏེ་ས་གཞན་ན་གནས་པ་ལྟ་བུ་རྣམ་སྨིན་གྱིས་འཇིགས་ནས་ཕྱིར་བཅོས་བྱེད་ཅིང་།
དངོས་པོ་དང་མཐུན་པར་སྨྲ་བ་སྲིད་ཀྱང་དེ་དག་ས་གཞན་ན་གནས་པའི་ཆད་པའི་
ལས་ཡིན་པའི་ཕྱིར་རོ། །ཡང་དེ་དག་གྲོས་ཟླ་ཡིན་ན་དེ་དག་ལ་ཆད་པ་མེད་པར་
འགྱུར་རོ། །ཞེས་སོ། །དེ་ཡང་དཔེར་ན་བསྙེན་རྫོགས་སྒྲུབ་པ་ལྟ་བུ་ལ་དགེ་སློང་བཅུ་
ལས་ཁ་ཅིག་མ་རྫོགས་པ་དང་ཉམས་པ་དང་མཚམས་མེད་བྱས་པ་ལྟ་བུ་སོགས་ཡིན་
ཡང་བསྒྲུབ་བྱས་དགེ་སློང་རྣམ་དག་དུ་འདུ་ཤེས་ན་ཁ་སྐོང་གི་གོ་ཆོད་པ་དང༌། ཆོས་
མིན་ཕྱོགས་ཀྱི་ལས་ལ་སྡིག་ལྟ་ཅན་ཁ་སྐོང་དུ་འོས་པ་དང་། དགེ་འདུན་བྱེ་བ་ན་ཆོས་
ཕྱོགས་པ་རྣམས་ཐ་དད་དུ་གནས་པ་ཡིན་ཡང་ཆོས་ཕྱོགས་པའི་ལས་ཀྱི་ཁ་སྐོང་དུ་འོས་
པ་ལྟ་བུའི་དམིགས་བསལ་ཡོད་དོ། །ལྟུང་བ་གང་ཡང་རུང་བས་འཁྲུལ་བ་དང་བཅས་
པ་ཡང་ངོ་སྟེ་ཁ་སྐོང་བ་ཉིད་མ་ཡིན་ནོ་ཞེས་སྦྱར་རོ། །དེ་ཡང་འཁྲུལ་བ་དང་བཅས་པ་
ནི་ཡིད་བརྟན་དུ་རུང་བ་མ་ཡིན་པའི་ཕྱིར་རོ་ཞེས་བྱ་ཊཱིཀ་ལས་སོ། །འོན་ཀྱང་ལག་
རྡུམ་སོགས་བསྙེན་རྫོགས་བྱེད་པ་ལ་སྦྱོར་བའི་སྐབས་སུ་ཉེས་བྱས་འབྱུང་བ་ལྟ་བུ་གཞི་

དེ་ལས་བྱུང་བའི་ལྟུང་བས་ལས་དེ་ལ་མི་སྒྲིབ་པས་འཁྲུལ་བཅས་ནི་གཞི་དེ་ལས་བྱུང་
བའི་ཉེས་པ་མ་ཡིན་པ་དང༌། རང་གི་རྒྱུད་ལ་ཡོད་པའི་ལྟུང་བ་ཡིན་པ་དང་། ངོ་བོ་
ཤེས་སམ་ཡིད་གཉིས་ཟ་བ་སྟེ་ཆོས་གསུམ་ལྡན་ཞིག་དགོས་པར་མཚོ་ཊིཀ་ལས་
གསུངས་སོ། །འོན་ཀྱང་བུ་ཊིཀ་ལས་ལག་རྡུམ་བསྙེན་རྫོགས་བྱེད་པའི་ཉེས་པ་སོགས་
ནི་ལྟུང་བ་ཐུན་མོང་པ་བྱིན་གྱིས་བརླབས་པས་དག་ཅེས་གསུངས་སོ། །ལྟུང་བ་ཐུན་
མོང་པ་བྱིན་གྱིས་བརླབ་པའི་ལས་ལ་ནི་འཁྲུལ་བཅས་མ་ཡིན་པ་མི་དགོས་ཏེ། འཁྲུལ་
བཅས་དེ་ཉིད་ལས་དེ་ཆགས་པའི་ཡན་ལག་ཡིན་པ་སོགས་ནི་དམིགས་བསལ་ལོ། །
གང་གིས་འཁྲུལ་བཅས་ཡིན་ཞེ་ན། ཡིད་ཀྱིས་བསྡམ་པར་བྱ་བས་ཀྱང་འཁྲུལ་བཅས་
ཡིན་གྱི་ལུས་ངག་གིས་བཤག་པར་བྱ་བ་ཉིད་ཀྱི་ལྟུང་བ་འབའ་ཞིག་གིས་འཁྲུལ་
བཅས་ཡིན་པར་མ་ཟད་དོ། །དེ་ཡང་དགག་དབྱེའི་གཞི་ལས། གལ་ཏེ་བསྡམ་པར་བྱ་
བའི་ཉེས་བྱས་དག་ཤེས་ན་བསྡམས་ཏེ་དགག་དབྱེ་བྱའོ། །ཞེས་སོ། །དེ་ལྟར་གོང་གི་
མི་འདུག་པར་འགྲེང་བ་མ་ཡིན་པ་ནས་འཁྲུལ་བཅས་མ་ཡིན་པའི་བར་གྱི་ཁ་སྐོང་གི་
ཆོས་བཅུ་དང༌། དེའི་སྟེང་དུ་འོག་ཏུ་ཞུ་བའི་སྐབས་ནས་འབྱུང་བ་མཚམས་གཞན་ན་
གནས་པ་མ་ཡིན་པ་དང༌། མཚན་གཞན་མ་ཡིན་པ་དང༌། དཀོན་མཆོག་གཞན་མ་
ཡིན་པ་བཅས་བཅུ་གསུམ་དང་། དེ་རྣམས་ཀྱི་སྟེང་དུ་ལུས་ཐ་མལ་དུ་གནས་པ་དང༌།
སྨྲ་ཤེས་དོན་གོ་ཤེས་པ་རང་བཞིན་དུ་གནས་པ་སྟེ་ཐ་སྙད་གསུམ་ལྡན་གཅིག་ཏུ་
བརྩིས་ནས་ཁ་སྐོང་གི་ཆོས་བཅོ་ལྔའོ། །དེ་ཡང་ལུས་ཐ་མལ་དུ་གནས་པ་ནི་ལྟུང་བ་
བསྐྱེད་པའི་རྟེན་ལ་གསུངས་པའི་གནད་ཀྱིས་རུང་མཐུན་སྦྱར་བ་ཡིན་ལ། ཐ་སྙད་
གསུམ་ལྡན་ཡང་རུང་མཐུན་སྦྱར་ཞེས་ལྷ་མོའི་བློ་བཟང་གི་འདུལ་ཊཱིཀ་དང་བྲག་དཀར་
སྤྲུལ་སྐུའི་འདུལ་གཞུང་སོགས་སུ་བཤད་ཀྱང༌། དེ་ནི་མདོར་བསྡུས་མ་གསུངས་པའི་
སྔོན་དུ་བསྟན་ཟིན་ཏེ། ལུང་ཞུ་བ་ལས། སྨྱོན་པ་དང་སེམས་འཁྲུགས་པ་དང་། ཚོར་
བས་གཟིར་བ་དང༌། གླེན་པ་དང༌། ལྐུག་པ་དང་། འོན་པ་དང་། གཉིད་ལོག་པ་དང་།

མ་
མ
སྙོམ་པར་ཞུགས་པ་རྣམས་ཀྱིས་གྲངས་སུ་བསྐངས་ཏེ་དགག་དབྱེ་བགྱིས་ན་དགག་
དབྱེ་བྱས་པ་ཞེས་བགྱིའམ། ཨུ་པཱ་ལི་དགག་དབྱེ་མ་བྱས་པ་ཞེས་བྱ་སྟེ། དགེ་འདུན་ནི་
འདས་པ་དང་བཅས་པའོ། །ཞེས་ལྐུག་པ་དང་ཞེས་གསུངས་པའི་ཤུགས་ཀྱིས་སྨྲ་ཤེས་
པ་དགོས་པར་བསྟན་པ་དང༌། གླེན་པ་དང་འོན་པ་དང་ཞེས་པའི་ཤུགས་ཀྱིས་དོན་གོ་
བ་དགོས་པར་བསྟན་པ་དང༌། སྨོན་པ་དང་ཞེས་པ་ལ་སོགས་པ་ལྷག་མ་རྣམས་ཀྱི་
ཤུགས་ཀྱིས་ཤེས་པ་རང་བཞིན་དུ་གནས་པ་དགོས་པར་བསྟན་པའི་ཕྱིར་རོ། །ཁ་སྐོང་
གི་ཆོས་བཅོ་ལྔའི་སྡོམ་ནི། འགྲེང་ཡུལ་འདུན་སོགས་ཕུལ་བ་མིན། །མ་རྫོགས་ཉམས་
དང་མཚམས་མེད་མིན། །སྡིག་ས་ཐ་དད་འཁྲུལ་བཅས་མིན། །མཚམས་མཚན་དཀོན་
མཆོག་གཞན་མིན་པ། །ལུས་ཐ་ཐ་སྙད་གསུམ་ལྡན་པའོ། །ཞེས་སོ། །ལས་ལ་མི་སྒྲིབ་
པའི་དག་པ་ལ་ངེས་པར་བཤག་དགོས་སམ་ཞེ་ན། གང་ཟག་སྤྱིའམ་སྒོས་ཀྱི་ལྟུང་བ་
དགེ་འདུན་ལྷག་མ་དང་སྤང་བའི་ལྟུང་བྱེད་ལ་སོགས་པ་བྱིན་གྱིས་བརླབས་པས་
གནས་སྐབས་ལས་དེ་ལ་མི་སྒྲིབ་པའི་དག་པ་ཉིད་དུ་འགྱུར་རོ། །ཐམས་ཅད་དག་
པར་འགྱུར་རམ་ཞེ་ན། གལ་ཏེ་ལས་བྱེད་པའི་མདུན་རོལ་ཏུ་ཉི་མ་དེ་ཉིད་ལ་ལྟུང་བྱེད་
ལ་སོགས་པ་དངོས་སུ་བཤག་པར་ནུས་པ་ཉིད་ཡིན་ནཱ་ནི་བྱིན་གྱིས་བརླབས་པས་
དག་པ་ཉིད་དུ་མི་འགྱུར་རོ། །ནུས་པ་ཉིད་གང་ཞེ་ན། ཉི་མ་གང་ལ་ལས་བྱེད་པའི་
གནས་སུ་འདུ་བར་འགྱུར་བ་དེའི་ཚེ་ལྟུང་བ་བཤག་པ་ལེན་པ་པོ་བཤག་ཡུལ་མཚན་
ཉིད་པ་ཡོད་ན་ལྕི་བའི་ཆོས་ལས་འདས་པའི་ལྟུང་བ་ལས་གཞན་པའི་ལྟུང་བྱེད་འབའ་
ཞིག་ཏུ་འགྱུར་བུ་དང་། སོ་སོར་བཤགས་པར་བྱ་བ་དང༌། ལྕི་བའི་ཆོས་ལས་འདས་
པའི་ལྟུང་བ་ལས་གཞན་པའི་ཉེས་བྱས་ཀྱི་བཤགས་པས་ཕྱིར་བཅོས་པར་བྱ་བའི་ཉེས་
བྱས་རྣམས་ནི་ལྟུང་བ་ངོ་བོའི་ཆ་ནས་ཉིན་ཞག་དེ་ཉིད་ལ་ཕྱིར་བཅོས་པར་ནུས་པ་ཡིན་
ཏེ། ཞག་གི་ཆད་ལས་ལ་མི་ལྟོས་པར་ཡུལ་དེའི་མདུན་དུ་བཤུག་པ་ཙམ་གྱིས་ཕྱིར་
བཅོས་ཆོག་པའི་ལྟུང་བ་ཡིན་པའི་ཕྱིར་རོ། །དེའི་ཚེ་དགེ་འདུན་གྱིས་ལྟུང་བ་གང་བྱུང་

དངོས་པོའི་དབང་གིས་ཕྱིར་བཅོས་སུ་གཞུག་པ་ཁོ་ནར་ངེས་སམ་ཞེ་ན། གང་ཟག་
ལྟུང་བ་འབྱུང་བ་ལ་ནི་ལས་བྱེད་པའི་དགེ་འདུན་རྣམས་ཀྱི་འདུ་ཤེས་ཇི་ལྟ་བ་བཞིན་
དུ་ཕྱིར་བཅོས་བྱེད་དུ་གཞུག་པའམ་ཡང་ན་བསྙིལ་བ་བསྒྲུབ་པར་བྱའོ། །དེའང་ལྷག་
མོ་མེད་པ་ཕམ་པར་འདུ་ཤེས་ན་བསྙིལ་ནས་ལས་བྱ། ལྷག་མ་དང་བཅས་པར་འདུ་
ཤེས་ན་བྱིན་གྱིས་བརླབ་ཏུ་གཞུག་པའམ། བཤག་པ་དང་བསྡམ་པ་ཅི་རིགས་པར་
བྱེད་དུ་གཞུག་གོ །འོ་ན་གང་ཟག་གཅིག་ལ་དགེ་འདུན་ལ་འདུ་ཤེས་དུ་མ་བྱུང་ན་ཇི་
ལྟར་བྱ་ཞེ་ན། གང་ཟག་ལྟུང་བ་བྱུང་བ་གཅིག་ལ་དགེ་འདུན་གྱི་འདུ་ཤེས་རེས་འཇོག་
གི་ཚུལ་དུ་ཇི་ལྟར་བྱུང་བ་དེ་ལྟར་གསོ་བའི་ལྷག་མ་མེད་པར་འདུ་ཤེས་ན་བསྙིལ་བ་
དང༌། གསོ་བའི་ལྷག་མ་དང་བཅས་པ་ལྷག་མ་དང་སྤང་ལྟུང་བྱུང་བར་འདུ་ཤེས་ན་མི་
བསྙིལ་བར་བྱིན་གྱིས་བརླབ་པར་བྱ་བ་དང༌། ལྟུང་བྱེད་འབའ་ཞིག་དང་སོར་བཤགས་
ཉེས་བྱས་གང་རུང་བྱུང་བར་ཤེས་ན་ཕྱིར་བཅོས་པ་སྟེ། དེ་ལྟར་གང་ཟག་གཅིག་ལ་
འདུ་ཤེས་ཀྱི་དབང་གིས་རྣམ་པ་དུ་མ་ནི་རིགས་པ་ཁོ་ནའོ། །གཉིས་པ་ནི། དེ་དག་ནི་
བྱེད་པ་པོ་ཉིད་མ་ཡིན་ནོ། །ལྷག་མ་དང་བཅས་པ་ཕྱིར་འཆོས་པ་ལ་ཞུགས་པ་ནི་འདོན་
པར་བྱེད་པ་ཉིད་ཡིན་ནོ། །ཞེས་གསུངས་ཏེ། མི་འདུག་པར་འགྲེང་བ་ནས་འཁྲུལ་
བཅས་ཀྱི་བར་དེ་དག་ནི་ལས་བྱེད་པ་པོ་ཉིད་མ་ཡིན་ནོ། །དེ་ཡང་ཊི་ཀ་ལས། གང་
ཚོགས་ཀྱི་ཁ་སྐོང་བར་མི་འོས་པ་དེས་ལས་བྱ་བ་ཐག་རིང་དུ་སྤང་བར་བྱ་བ་ཁོ་ན་ཡིན་
ཏེ། ལས་བྱེད་པ་ནི་ཚོགས་ཀྱི་ཁ་སྐོང་བ་གཞན་དག་པས་ཆེས་གཅེས་པ་ཡིན་པའི་ཕྱིར་
དང༌། དགེ་འདུན་གྱི་གཙོ་བོར་གྱུར་པ་ཡིན་པའི་ཕྱིར་རོ། །ཞེས་སོ། །དེས་ན་ལས་བྱེད་
པ་པོ་དེས་དགེ་འདུན་གྱི་ཁ་སྐོང་བྱེད་དགོས་ཚེ་དེ་ཉིད་ཁ་བསྐང་བའི་ཆོས་དང་མི་ལྡན་
ན་གང་བྱ་བའི་ལས་དེ་མི་ཆགས་ལ། གལ་ཏེ་ལས་བྱེད་པས་ཁ་སྐོང་མི་དགོས་ན་ནི་
བསླབ་པ་བྱིན་པ་ལ་སོགས་པ་ཁ་སྐོང་བར་མི་འོས་པས་ལས་བརྗོད་ཀྱང་ཉེས་བཅས་
ཙམ་ཆགས་པར་ལུང་ཞུ་བ་སོགས་ལས་གསུངས་སོ། །དེ་དག་ནི་བྱེད་པ་པོ་ཉིད་མ་

ཡིན་ནོ་ཞེས་པ་དེའི་དམིགས་བསལ་ནི། ལྷག་མ་དང་བཅས་པའི་ལྟུང་བ་ཕྱིར་འཆོས་
པ་སྤོ་མགུ་དབྱུང་བ་བྱེད་པ་ལ་ཞུགས་པ་ནི་ཁ་སྐོང་བར་མི་འོས་ཀྱང་གསོ་སྦྱོང་ལ་སོ་
སོར་ཐར་པའི་མདོ་འདོན་པ་པོ་མཚན་ཉིད་པ་གཞན་མེད་པའི་ཚེ་སོ་སོར་ཐར་པའི་
མདོ་འདོན་པར་བྱེད་པ་ཉིད་ཡིན་ནོ། །གསུམ་པ་ལས་ཇི་ལྟར་བྱ་བའི་ཚུལ་ལ་གསུམ།
ཐོས་པར་བྱ་བ་དང་མི་བྱ་བའི་བྱེ་བྲག་དང་། མངོན་སུམ་དང་ལྐོག་ཏུ་གྱུར་པའི་བྱེ་བྲག་
དང་། ལས་བྱ་བའི་གོ་རིམ་བསྟན་པའོ། །དང་པོ་ནི། དེ་ལས་གཞན་པ་དེ་དག་གིས་ནི་
ཐོས་པ་དང་བཅས་པར་མི་བྱའོ། །མ་སྤངས་པ་དང་མ་ལོག་པ་མ་གཏོགས་སོ། །གནས་
ནས་ཕྱུང་བ་ནི་རང་གི་ལས་ལ་ཡང་ངོ་། །ནང་དུ་དྲི་བའི་ཕྱིར་གསོལ་བ་ལ་སོགས་པ་
བསྙེན་པར་རྫོགས་པར་བྱ་བ་ཡང་ངོ་། །ཞེས་གསུངས་ཏེ། ལྷག་མ་ཕྱིར་འཆོས་པ་ལ་
ཞུགས་པ་དེ་ལས་གཞན་པ་ཁ་སྐོང་བར་མི་འོས་པ་བསྙེན་པར་མ་རྫོགས་པ་དང་
ཉམས་པ་ལ་སོགས་པ་དེ་དག་གིས་ནི་ཐོས་པ་དང་བཅས་པར་དགེ་འདུན་གྱི་ལས་མི་
བྱའོ། །ཐོས་པར་བྱ་བ་མིན་པས་ཐོས་པས་ཉེས་པར་འགྱུར་བའི་ཕྱིར་རོ། །དེའི་
དམིགས་བསལ་ནི། ཆོས་འདི་པས་སྤངས་ཏེ་ཆོས་མ་ཡིན་པའི་ཕྱོགས་སུ་སོང་བ་དང་།
ཆོས་དང་ཟང་ཟིང་མཐའ་དག་གིས་སྤངས་ཏེ་གནས་ནས་ཕྱུང་བ་སྟེ་དེ་གཉིས་མ་ཡིན་
པས་མ་སྤངས་པ་དང་། རྣམ་དག་ལས་ལོག་སྟེ་ཕམ་པ་བྱུང་བ་དང་། བདེ་འགྲོར་འགྲོ་
བ་ལས་ལོག་སྟེ་མཚམས་མེད་པ་བྱས་པ་དང་། བསྙེན་པར་རྫོགས་པ་ལས་ལོག་སྟེ་
བསྙེན་པར་མ་རྫོགས་པ་དང་བཅས་དེ་གསུམ་མ་ཡིན་པས་རྣམ་དག་སོགས་ལས་མ་
ལོག་པ་སྟེ་མ་སྤངས་པ་དང་མ་ལོག་པ་ནི་ཁ་སྐོང་བར་མི་འོས་ནའང་ལས་ཐོས་སུ་མི་
རུང་བ་ལ་མ་གཏོགས་སོ། །དེ་རྣམས་ཀྱི་ལྡོག་ཕྱོགས་སྤངས་ལོག་ལྔས་ནི་ལས་ཐོས་སུ་
མི་རུང་ངོ་ཞེས་ཤུགས་ཀྱིས་བསྟན་ཏོ། །གཞན་ཡང་ཁ་སྐོང་བར་མི་འོས་ཀྱང་ལས་ཐོས་
སུ་མི་རུང་བ་ལ་མ་གཏོགས་པ་ནི། ཊཱི་ཀ་ལས། མ་སྤངས་པ་དང་མ་ལོག་པ་དང་ཞེས་
བྱ་བ་འདིས་ནི་བསླབ་པ་བྱིན་པ་དང་། དེའི་ངོ་བོ་ཉིད་ཚོལ་བ་བྱིན་པ་དང་། བསྡིགས་

པ་དང་། སྨད་པ་དང་། བསྐྲད་པ་དང་། སྤངས་པ་དག་བསྟན་ཏེ། དེ་དག་གིས་ཐོས་པ་
དང་བཅས་པར་ལས་བྱེད་པ་ལ་ཉེས་པ་མེད་དོ། །ཞེས་གསུངས་སོ། །མ་སྤངས་ཤིང་
མ་ལོག་པ་ཡིན་ཡང་བཀའ་བློ་མི་བདེ་བའི་ལྷག་མ་ལྟ་བུ་བསྒོ་བ་ལས་བྱུང་བ་ཕྱིར་མ་
བཅོས་པས་ལས་ཉམས་སུ་མྱོང་བར་མི་བྱ་བ་ནི་དམིགས་བསལ་ལོ། །སྤངས་པས་
ཐོས་སུ་མི་རུང་བའི་དམིགས་བསལ་ནི། གནས་ནས་ཕྱུང་བ་ནི་རང་གི་ཉེས་པ་ལ་
ཉེས་པར་ཤེས་ཤིང་ལན་གསུམ་དུ་གསོལ་ནས་དགེ་འདུན་གྱིས་བཟོད་པར་བྱ་བ་
གསོལ་བཞིའི་ལས་ལ་ཡང་མ་གཏོགས་ཏེ། དེས་ཐོས་པར་ལས་དེ་བྱར་རུང་ངོ་། །
དེས་ནི་ཆོས་མ་ཡིན་པའི་ཕྱོགས་སུ་སོང་བས་ཀྱང་ཐོས་པར་བཟོད་པ་ལ་སོགས་པ་
བྱར་རུང་བར་བསྟན་ཏེ། རྒྱུ་མཚན་མཚུངས་པའི་ཕྱིར་རོ། །ལོག་པས་ཐོས་སུ་མི་རུང་
བའི་དམིགས་བསལ་ནི། དགེ་འདུན་གྱི་ནང་དུ་ལས་ཀྱི་སློབ་དཔོན་གྱིས་བར་ཆད་དྲི་
བའི་ཕྱིར་གསོལ་བ་འབའ་ཞིག་པའི་ལས་དང༌། ལ་སོགས་པ་དངོས་གཞི་གསོལ་
བཞིའི་ལས་ལ་བསྙེན་པར་རྫོགས་པར་བྱ་བ་ཡང་ངོ་སྟེ་བསྙེན་པར་རྫོགས་པར་བྱ་བ་
དགེ་ཚུལ་དང་དགེ་སློབ་མ་དག་གིས་ཀྱང་ཐོས་སུ་མི་རུང་བ་ལ་མ་གཏོགས་སོ། །བུ་
ཊིཀ་ལས། སྔར་གསང་སྟོན་བསྐོ་བའི་ལས་ཐོས་སུ་མི་རུང་བ་ནི་བར་ཆད་ཡོད་མེད་མ་
ངེས་པས་ནང་མིར་མ་ངེས་པ་ཡིན་ལ། འདིར་དག་པ་རྟོགས་ནས་དགེ་འདུན་ལ་ཞུས་
པས་ཕལ་ཆེར་ནང་མིར་ངེས་པའི་ཕྱིར་རོ། །ཞེས་སོ། །གཉིས་པ་ནི། དེ་དག་བྱ་བ་ལ་
བལྟ་བའི་ཉེ་འཁོར་དུ་བཞག་པས་ནི་མངོན་སུམ་དུ་བསྒྲུབ་བོ། །གོ་བར་བྱ་བ་ནི་རྗེས་
སུ་བསྒྲག་པའོ། །སྨྱོས་པའི་གནང་བ་ཕྱག་མི་བྱ་བ་དང་མི་སྨྲ་བ་དང་ལོངས་མི་སྤྱོད་པ་
དང་གཙུག་ལག་ཁང་གི་སྡོམ་པ་དག་ནི་མངོན་སུམ་དུ་མ་གྱུར་པར་རོ། །ཞེས་གསུངས་
ཏེ། སྤྱིར་ལས་ཐོས་སུ་མི་རུང་བ་བསྙེན་པར་མ་རྫོགས་པ་ལ་སོགས་པའི་གང་ཟག་
དག་རྗེས་སུ་གཟུང་བར་བྱ་བའི་ཕྱིར་མངོན་སུམ་དང་བསྒྲགས་པ་དེ་དག་བྱ་བ་ལ།
བསྙེན་པར་མ་རྫོགས་པའི་གང་ཟག་ལ་བསྙེན་པར་རྫོགས་པར་བྱ་བ་ལ་སོགས་པ་

མངོན་སུམ་དུ་བྱ་བ་དང༌། བསྙིལ་བར་བྱ་བ་ལ་སོགས་པ་རྗེས་སུ་བསྒྲག་པ་གང་ཡིན་
པ་ལས་རྣམ་པ་གཉིས་སུ་བྱ་བ་དེ་ཐབས་གང་གིས་བྱ་ན། ཡུལ་དེ་ཚིག་ཐོས་ཤིང་མིག་
གིས་བལྟ་བའི་ཉེ་འཁོར་དུ་བཞག་པས་ནི་བསྙེན་པར་རྫོགས་པར་བྱ་བ་ལ་སོགས་པ་
མངོན་སུམ་དུ་བྱ་བ་དག་བསྒྲུབ་བོ། །ཁྱོད་ལ་གསོལ་བཞིའི་ལས་བྱ་བ་ལས་གསོལ་བ་
ནི་བྱས་ཟིན་ཏོ་ཞེས་པ་ལྟ་བུ་གོ་བར་བྱ་བ་ཉིད་ཀྱིས་ནི་བསྙིལ་བ་ལ་སོགས་པ་རྗེས་སུ་
བསྒྲག་པ་དག་བསྒྲུབ་པར་བྱ་བའོ། །ལུང་མ་མོ་ལས། མངོན་དུ་མ་གྱུར་པར་བྱ་བའི་
ལས་བཅུ་གང་ཞེ་ན། ལྷུང་བཟེད་ཁ་སྦུབ་པ་དང་། ལྷུང་བཟེད་ཁ་སྦུབ་པ་བག་ཡངས་
སུ་བྱ་བ་དང་། བསླབ་པའི་སྡོམ་པ་དང་། བསླབ་པའི་སྡོམ་པ་བག་ཡངས་སུ་བྱ་བ་དང་།
དགེ་ཚུལ་གྱི་སྡོམ་པ་སྟེ་བསྙིལ་བའི་ལས་)དང༌། སྨྱོས་པའི་གནང་བ་དང་། ཕྱག་མི་བྱ་བའི་
སྡོམ་པ་དང་། མི་སྨྲ་བའི་སྡོམ་པ་དང༌། ལོངས་མི་སྤྱོད་པའི་སྡོམ་པ་དང་། གཙུག་ལག་
ཁང་གི་སྡོམ་པའོ། །ཞེས་གསུངས་པའི་དང་པོ་ལྔ་ནི་བསྙེན་པར་མ་རྫོགས་པའི་ཡུལ་
ལ་བྱ་བ་ཡིན་པས་དེ་དག་ལ་མངོན་སུམ་དུ་བྱ་བའི་དོགས་པ་མེད་པས་འདིར་མ་
བསྡུས་ལ། ཕྱི་མ་ལྔ་བསྙེན་པར་རྫོགས་པའི་ཡུལ་ལ་ཡང་བྱ་བ་ཡིན་པས་མངོན་སུམ་
དུ་བྱ་བར་དོགས་པ་བསལ་བའི་ཕྱིར་བསྡུས་པ་ནི། དགེ་སློང་བྱེ་མ་སྐྱེས་ལྟ་བུ་ལ་སྨྱོས་
པའི་གནང་བ་དང་། དགེ་སློང་གནས་ཕྱུང་ལ་དགེ་སློང་མ་རྣམས་ཀྱིས་ཕྱག་མི་བྱ་བ་
དང་། ལྷུང་བཟེད་ཁ་སྦུབ་བྱས་ཡོད་པའི་སྦྱིན་བདག་དང་། དགེ་སློང་གནས་ནས་ཕྱུང་
བ་དང༌། དགེ་ཚུལ་བསྙིལ་བ་ལ་སོགས་པ་དེ་དག་དང་གཏམ་འདྲེ་བར་མི་བྱ་བའི་མི་
སྨྲ་བ་དང་། དེ་དག་དང་ཆོས་དང་ཟང་ཟིང་ལྷན་དུ་ལོངས་མི་སྤྱོད་པས་ལོངས་མི་སྤྱོད་
པ་དང་། དེ་དག་གི་གཙུག་ལག་ཁང་གི་ནང་དུ་འགྲོ་བར་མི་བྱ་བ་སྟེ། དེ་རྣམས་ཀྱི་
སྡོམ་པ་དག་ནི་ཡུལ་དེའི་མངོན་སུམ་དུ་མ་གྱུར་པར་རོ་ཞེས་མངོན་སུམ་དུ་མ་གྱུར་
པར་བྱའོ་ཞེས་པའོ། །དེ་དག་ནི་རང་གིས་ཡང་དག་པར་བསྡམས་པ་ཡིན་གྱི། གཞན་
ལ་སྤྲོ་བར་བྱ་བ་མ་ཡིན་པས་མངོན་སུམ་དུ་མ་གྱུར་པར་བྱ་བ་དག་ཡིན་ནོ་ཞེས་ཊཱི་ཀ་
388

ལས་སོ། །དེ་ཡང་མི་སྨྲ་ལོངས་མི་སྤྱོད་གཙུག་ལག་ཁང་གི་སྡོམ་པ་གསུམ་ནི་ལས་
བཏགས་པ་པ་སྟེ། འདུལ་བའི་ལུང་དང་བསྟན་བཅོས་ཁུང་ཐུབ་གང་ནའང་འདི་གསུམ་
ལས་ཀྱི་ཆོ་གར་གསུངས་པ་མེད་ཅིང་། གཏམ་སྨྲ་བ་དང་ལོངས་སྤྱོད་པ་ལ་སོགས་པ་
ཡང་དག་པར་སྡོམ་པ་ལ་ལས་སུ་མིང་བཏགས་པ་ཙམ་ཡིན་པའི་ཕྱིར་རོ། །གསུམ་པ་ནི།
གསོལ་བ་མ་བྱས་པར་དེའི་དོན་དུ་བརྗོད་པར་མི་བྱའོ། །ཞེས་གསུངས་ཏེ། གསོལ་
གཉིས་དང་གསོལ་བཞིའི་ལས་བྱེད་ན་སྔར་གསོལ་བ་མ་བྱས་པར་བསྙེན་རྫོགས་ལྟ་
བུ་གང་གི་དོན་དུ་ལས་བྱེད་པའི་གཞི་དེའི་དོན་དུ་ལས་བརྗོད་པར་མི་བྱའོ། །བྱས་
ཀྱང་མི་ཆགས་ཏེ། གསོལ་བས་བློ་མཐུན་པར་བྱས་པ་མེད་པའི་ཕྱིར་རོ། །དེས་ན་
གསོལ་བ་བྱས་ནས་བརྗོད་པར་བྱའོ་ཞེས་ཤུགས་ཀྱིས་བསྟན་ཏོ། །གལ་ཏེ་གསོལ་བ་
མ་བྱས་པར་བརྗོད་པ་བྱ་ན་ཆོས་མ་ཡིན་པའི་ལས་སུ་འགྱུར་བར་ཡང་ལུང་གཞི་ལས་
གསུངས་སོ། །བཞི་པ་མི་མཐུན་པའི་མཚན་ཉིད་ནི། དེའི་མཚམས་ཀྱི་ཁོངས་སུ་
གཏོགས་པ་ཁ་སྐོང་བར་འོས་པ་ལུས་སམ་དེ་ལ་འདུན་པས་འདུས་པར་རྗེས་སུ་མ་
ཞུགས་པ་ཉིད་དང་། ཕྱིར་ཟློག་པར་བྱེད་པ་ཡང་གང་ལ་ལས་དེ་བྱེད་པ་དེ་ལས་གཞན་
པ་གལ་ཏེ་མི་མཐུན་པ་དང་ཆོས་དང་ལྡན་ན། སྤྱོད་ལམ་ལས་མ་ཉམས་པ་དང་རང་
བཞིན་དུ་གནས་པ་དང་ངག་ཡང་དག་པར་བསྡམས་པས་མངོན་པར་མི་ཤེས་པ་དང་།
ནང་དང་བཅས་པ་མ་གཏོགས་པ་མི་མཐུན་པ་ཉིད་དོ། །རྫུན་དུ་སྨྲ་བའི་རྗེས་སུ་མཐུན་
པ་ཉིད་ནི་ངག་ཡང་དག་པར་མ་བསྡམས་པའོ། །ཕྲ་མ་དང་ངག་རྩུབ་པོ་དང་ཚིག་ཀྱལ་
བའི་ཡང་ངོ༌། །རང་བཞིན་དུ་གནས་པ་མ་ཡིན་པ་དག་ཀྱང་དེ་དག་གིའོ། །གཞན་ཡང་
བྱ་བ་མ་ཡིན་པའོ། །བྱ་བ་མི་བྱེད་པའོ། །དེ་བརྩམས་པ་འགྲོ་བའི་སེམས་ཀྱིས་བཏང་
བ་ནི་སྤྱོད་ལམ་ལས་ཉམས་པ་ཡིན་ནོ། །ཞེས་གསུངས་ཏེ། མི་མཐུན་པ་དག་མི་བྱའོ་
ཞེས་སྔར་སྨོས་ན་འདིའི་མི་མཐུན་པ་དག་གང་ཞེ་ན། མ་འདུས་པའི་མི་མཐུན་པ་ནི།
མི་མཐུན་པ་སྐྱེད་པར་བྱེད་པ་པོ་དེ་ལས་བྱེད་པ་དེའི་མཚམས་ཀྱི་ནང་ཁོངས་སུ་

གཏོགས་པ། མཚམས་ཀྱི་ནང་ཁོངས་སུ་གཏོགས་པ་སྨོས་ཟིན་པས་དེ་ལས་གཞན་
པའི་མི་འདུག་པར་འགྲེང་བ་མ་ཡིན་པ་སོགས་ཁ་སྐོང་གི་ཆོས་རྣམས་ལྡན་དགོས་པར་
བསྟན་པའི་ཕྱིར་ལས་ཀྱི་ཁ་སྐོང་བར་འོས་པ། ལུས་ཀྱིས་ལས་དེ་ལ་འདུས་པར་རྗེས་
སུ་མ་ཞུགས་སམ། ལས་དེ་ལ་ངག་གི་རིག་བྱེད་ལ་སོགས་ཀྱིས་འདུན་པ་ཕུལ་བས་
འདུན་པས་འདུས་པར་རྗེས་སུ་མ་ཞུགས་པ་ཉིད་དང༌། དེའི་སྟེང་དུ་གང་ལ་ཆད་ལས་
བྱ་བའི་ཡུལ་མ་ཡིན་པ་དང་། སྨྱོས་པའི་གནང་བ་མ་ཐོབ་པ་དང༌། དེ་མཚམས་ནང་དུ་
ཡོད་པར་ངེས་པར་ཤེས་སམ་འཕྲིག་པ་ཡིན་པ་སྟེ། ཆོས་དེ་དག་དང་ལྡན་ན་མ་འདུས་
པའི་མི་མཐུན་པ་སྐྱེད་པས་མ་འདུས་པའི་མི་མཐུན་པ་ཉིད་དོ་ཞེས་འོག་ཏུ་སྦྱར་བ་དང༌།
འདུས་པ་ཕྱིར་བཟློག་གི་མི་མཐུན་པ་ནི། ལས་གྲལ་དེར་རམ་ཐོས་པའི་ཉེ་འཁོར་ན་
གནས་པའི་དགེ་སློང་གིས་ཆོ་ག་དེ་ལྟ་བུ་བྱ་མི་རིགས་ཞེས་ཕྱིར་ཟློག་པར་བྱེད་པ་ཡང་
ཕྱིར་ཟློག་པར་བྱེད་པ་པོ་དེ་ལས་བྱེད་པ་དེའི་མཚམས་ཀྱི་ཁོངས་སུ་གཏོགས་པ་དགོས་
པ་དང་། ཡུལ་གང་ལ་ལས་དེ་བྱེད་པ་ཉིད་ཀྱི་ཡུལ་དེ་ལས་གཞན་པས་ཕྱིར་བཟློག་
ཆགས་ཀྱི། དེས་ནི་ཕྱིར་བཟློག་མི་ཆགས་པ་དང་། དེ་ཐམས་ཅད་དུའམ་ཞེ་ན། གལ་
ཏེ་ཡུལ་དེའི་འདོད་པ་དང་མི་མཐུན་པ་ཆད་པའི་ལས་དང༌། དེ་ཡང་ཆོས་དང་ལྡན་ན་
གོང་ལ་བྱ་བའི་ཡུལ་དེས་ཕྱིར་བཟློག་མི་ཆགས་སོ། །དེའི་ཤུགས་ཀྱིས་སྦྱིན་པ་དང་
དབྱུང་བ་དང་བཟོད་པ་དང་བསྐོ་བ་དག་ལ་ནི་གང་ལ་བྱ་བ་དེས་ཕྱིར་བཟློག་པ་ཆགས་
ལ། འདུན་པ་ལེན་པ་དང་དགེ་འདུན་ཚོགས་པ་ལ་སོགས་པ་ཆད་པའི་ལས་ཆོས་དང་
ལྡན་ན་ཡུལ་དེས་ཕྱིར་བཟློག་ཀྱང་མི་ཆགས་པ་ལས། གལ་ཏེ་དེ་ཆོས་དང་ལྡན་པ་མ་
ཡིན་ན་ནི་ཆད་པའི་ལས་ལ་ཡང་གང་ལ་བྱ་བའི་ཡུལ་དེས་ཕྱིར་བཟློག་པ་ཆགས་སོ་
ཞེས་བསྟན་ཏེ། ལུང་དང་ཊི་ཀ་ལས་དོན་དེ་ལྟར་དངོས་སུ་གསུངས་སོ། །གང་ཟག་ཇི་
ལྟ་བུས་ཕྱིར་བཟློག་ཆགས་ཤེ་ན། འདུག་པའི་སྤྱོད་ལམུ་ལས་མ་ཉམས་པ་དང༌། རང་
བཞིན་དུ་གནས་པ་དང༌། ངག་ཡང་དག་པར་བསྡམས་པས་བཟློག་ན་ཆགས་ཀྱི།
།
390

འདུག་པའི་སྤྱོད་ལམ་ཉམས་པ་ལ་སོགས་པས་བཟློག་ན་མི་ཆགས་སོ། །སྤྱོད་ལམ་
ལས་མ་ཉམས་པ་ལ་སོགས་པ་རྣམ་པ་དེ་ལྟ་བུ་ཐམས་ཅད་ཀྱིས་ཕྱིར་བཟློག་པ་ཆགས་
པར་ངེས་སམ་ཞེ་ན། ཕྱིར་ཟློག་པར་བྱེད་པ་དེས་ཕྱིར་བཟློག་ཆགས་མི་ཆགས་སོགས་
འདུལ་བའི་དོན་མངོན་པར་མི་ཤེས་པ་དང༌། ཕྱིར་ཟློག་པར་བྱེད་པ་དེ་ཕྱིར་བཟློག་བྱ་
ཡུལ་དང་ནང་ཞེ་འགྲས་པ་དང་བཅས་པ་གཉིས་མ་གཏོགས་པ་སྟེ་ཕྱིར་བཟློག་ཆགས་
མི་ཆགས་སོགས་འདུལ་བའི་དོན་མངོན་པར་ཤེས་པ་ཉིད་དང་། ནང་ཞེ་འགྲས་པ་དང་
བཅས་པ་མ་ཡིན་པ་ཉིད་ཀྱིས་ཕྱིར་བཟློག་བྱས་ན་མི་མཐུན་པར་གྱུར་པ་ཉིད་དོ། ། །
སྔར་སྨོས་པའི་ངག་ཡང་དག་པར་བསྡམས་པ་དེ་གང་ཞེ་ན། བཟློག་པའི་སྒོ་ནས་
བསྟན་པའི་ཕྱིར་རྫུན་དུ་སྨྲ་བའི་རྗེས་སུ་མཐུན་པ་རྣམ་པ་ཐམས་ཅད་དུ་རྫུན་མི་སྨྲ་
སྙམ་པ་མེད་པས་དེ་ལས་སེམས་ཕྱིར་མ་བསྡུས་པ་ཉིད་ནི་ངགུ་ཡང་དག་པར་མ་
བསྡམས་པའོ། །རྫུན་ངག་ཏུ་སྨྲ་ན་ལྟ་ཅི་སྨོས་སོ། །དེ་ཁོ་ན་ངག་ཡང་དག་པར་མ་
བསྡམས་པ་ཡིན་ནམ་ཞེ་ན། ཕ་རོལ་དབྱེ་བའི་ཕྱིར་ཉོན་མོངས་ཅན་གྱི་ཚིག་ཕྲ་མ་དང་།
གཞན་ལ་གནོད་པའི་ངག་ཚིག་རྩུབ་པོ་དང་། ཉོན་མོངས་ཅན་གྱི་ཚིགུ་ངག་ཀྱལ་བའི་
ཡང་ངོ་སྟེ་དེ་དག་གི་རྗེས་སུ་མཐུན་པ་ཉིད་ནི་ངག་ཡང་དག་པར་མ་བསྡམས་པའོ་ཞེས་
སྔ་མར་སྦྱར་རོ། །སྔར་སྨོས་པའི་རང་བཞིན་དུ་གནས་པ་གང་ཞེ་ན། བཟློག་པའི་སྒོ་
ནས་བསྟན་པའི་ཕྱིར། བསླབ་པ་རང་བཞིན་དུ་གནས་པ་མ་ཡིན་པ་དག་ཀྱང་རྫུན་དུ་
སྨྲ་བ་དང༌། ཕྲ་མ་ལ་སོགས་པ་དེ་དག་གི་རྗེས་སུ་མཐུན་པའོ། །བཞི་པོ་དེ་དག་ནི་ངག་
ཡང་དག་པར་མ་བསྡམས་པ་ཞེས་ཀྱང་བྱ། རང་བཞིན་དུ་གནས་པ་མ་ཡིན་པ་ཞེས་
ཀྱང་བྱ་སྟེ། གཞི་མཐུན་པ་ཡིན་ནོ། །རང་བཞིན་དུ་གནས་པ་མ་ཡིན་པ་ལ་གཞན་ཡང་
སྲོག་གཅོད་པ་ལ་སོགས་པ་བྱ་བ་མ་ཡིན་པ་བྱེད་པའོ། །གསོ་སྦྱོང་ལ་སོགས་པའི་བྱ་
བ་མི་བྱེད་པའོ། །དེ་ནི་བསླབ་པ་ཐམས་ཅད་ལ་བརྩོན་པ་བཏང་ཞིང་སྤྲོ་བ་བོར་བ་
ཉིད་ཅེས་བྱ་བའི་དོན་ནོ་ཞེས་རང་འགྲེལ་ལས་གསུངས་ཤིང༌། འགྲེལ་ཆུང་ལས།

དགེ་འདུན་གྱི་ལྷག་མ་མན་ཆད་ཉེས་བྱས་ཡན་ཆད་ལ་མི་སྲུང་ཞིང་ཡལ་བར་གཏོང་བ་
ཞིག་ན་རེ། ལས་འདི་བྱར་མི་རུང་ཞེས་ཟེར་བའང་ལས་སུ་རུང་སྟེ། དེའི་ཚིག་མི་
བཙན་ནོ། །ཞེས་སོ། །སྔར་སྨོས་པའི་སྤྱོད་ལམ་ལས་མ་ཉམས་པ་དེ་གང་ཞེ་ན།
བཟློག་པའི་སྒོ་ནས་བསྟན་པའི་ཕྱིར། འདུག་པའི་སྤྱོད་ལམ་དེ་བརྩམས་པ་སྟེ་སྔར་
འདུག་པ་ལས་གཞན་དུ་འགྲོ་བའི་སེམས་ཀྱིས་འདུག་པའི་སྤྱོད་ལམ་བཏང་སྟེ་སྟན་
ལས་ལངས་བ་ནི་སྤྱོད་ལམ་ལས་ཉམས་པ་ཡིན་ནོ། །དེ་ནས་གཞན་དུ་སོང་བ་འབའ་
ཞིག་ཏུ་མ་ཟད་དོ། །གསུམ་པ་ལས་དང་འབྲེལ་བའི་བྱ་བ་གཞན་བསྟན་པ་ནི། ལྟ་བ་
དགེ་འདུན་ལ་བརྗོད་པར་བྱའོ། །གཞན་ལ་མི་བྱའོ། །བསྙེན་པར་མ་རྫོགས་པ་ལ་མི་
བྱའོ། །ཁ་སྐོང་བར་འོས་པ་མ་ཡིན་པ་ལ་ཡང་ངོ༌། །ལྷག་མ་མ་ལུས་པ་ཉིད་མི་བྱའོ། །
བསྐོས་པ་བརྗེས་ནས་ཆེས་ལེགས་པ་དང་ཆེས་མང་དུ་བྱེད་པ་བསྐོ་བར་བྱའོ། །དུས་
ངེས་པར་བྱས་ཏེ་མི་བྱའོ། །ཡང་དང་ཡང་དུའམ་གཞན་ལའོ། །གཞན་ལ་ཡང་ཅི་ཙམ་
གྱིས་ཆོག་པ་ན་སྤང་བ་སྦྱིན་ནོ། །བསྐོས་པ་མེད་ན་མདུང་དོར་བས་བགོའོ། །གང་ཁ་
སྐོང་བར་མི་འོས་པ་དེ་མདུང་འདོར་བར་ཡང་ངོ་། །དགེ་འདུན་གྱི་དབྱེན་ལ་ཡང་འོས་པ་
མ་ཡིན་པས་ཚུལ་ཤིང་དག་བྲིམ་པ་མི་ཆགས་སོ། །ཞེས་གསུངས་ཏེ། ལས་བརྒྱ་རྩ་
གཅིག་ལས་གང་ཡང་རུང་བ་བྱེད་པ་ན་ལས་འདི་བྱ་བར་འོས་མི་འོས་སོགས་ཁོ་བོ་
འདི་ལྟར་སེམས་ཞེས་པའི་ལྟ་བ་སྟེ་བསམ་པ་དགེ་འདུན་ལ་བརྗོད་པར་བྱའོ། །དགེ་
འདུན་ལས་གཞན་གང་ཟག་གཅིག་གམ་གཉིས་སམ་གསུམ་ལ་ལྟ་བ་བརྗོད་པར་མི་
བྱའོ། །དགོས་པ་མི་འགྲུབ་པའི་ཕྱིར་རོ། །ཚོགས་སུ་ལོངས་ཀྱང་བསྙེན་པར་མ་
རྫོགས་པ་དགེ་ཚུལ་སོགས་ལ་བརྗོད་པར་མི་བྱའོ། །བསྙེན་པར་རྫོགས་ཀྱང་དགེ་
འདུན་གྱི་ཁ་སྐོང་བར་འོས་པ་མ་ཡིན་པ་ལ་ཡང་ངོ་ཞེས་ལྟ་བ་བརྗོད་པར་མི་བྱའོ་ཞེས་
པའོ། །གསོ་བའི་ལྷག་མ་མ་ལུས་པ་ཉིད་དེ་འདི་ལ་ཕམ་པ་བྱུང་བ་བདག་གིས་ཤེས་
སོ་ཞེས་སུ་ལའང་བརྗོད་པར་མི་བྱའོ། །བརྗོད་ཀྱང་དགོས་པ་མེད་པའི་ཕྱིར་དང་

འཐབ་ཀྲོལ་དུ་འགྱུར་བའི་ཕྱིར་རོ་ཞེས་ཊཱི་ཀ་ལས་སོ། །དགེ་འདུན་གྱི་གནས་མལ་
སྟོབ་པ་པོ་ལ་སོགས་པ་བསྐོས་པ་སྔ་མ་བརྗེས་ནས་ཕྱི་མ་བསྐོ་བ་ན་ཆེས་ལེགས་པ་སྟེ་
ཆོས་དང་མཐུན་པར་བྱེད་པ་དང་། ཞག་གྲངས་དང་ཟླ་གྲངས་ཆེས་མང་བ་ཡུན་རིང་དུ་
བྱེད་པ་བསྐོ་བར་བྱའོ། །བསྐོ་བ་ན་དུས་ངེས་པར་བྱས་ཏེ་བསྐོ་བར་མི་བྱའོ། །གང་ལཾ་
དུས་ངེས་པར་བྱས་ཏེ་བསྐོ་བར་མི་བྱ་ཞེ་ན། དགག་དབྱེའི་མཆོད་གཉེར་ལྟ་བུ་བྱ་བ་
རིགས་གཅིག་ཉིད་ལ་ཡང་དང་ཡང་དུ་དགོས་པ་བྱུང་ངོ་ཅོག་ལ་ཁྱོད་ཁོ་ན་བསྐོའོ་ཞེས་
པའམ། ལོ་གསུམ་དུ་ཁྱོད་བསྐོའོ་ཞེསཾ་པའམ། དུས་འདིའི་བར་དུའམ་དགོས་པ་བྱུང་
ངོ་ཅོག་ལ་དགག་དབྱེའི་མཆོད་གཉེར་ཁྱོད་ཁོ་ན་བསྐོའོ། །གནས་ཁང་བསྐོ་བར་ཡང་
ཁྱོད་ཁོ་ན་བསྐོའོ། །སྤོང་བའི་ཞལ་ཏ་པར་ཡང་ཁྱོད་ཁོ་ན་བསྐོའོ་ཞེས་པ་ལྟ་བུ་བྱ་བ་
རིགས་ཐ་དད་པ་གཞན་དང་གཞན་དག་ལ་དུས་ངེས་པར་བྱས་ཏེ་བསྐོ་བར་མི་བྱའོ། །
བྱ་བའི་རིགས་གཅིག་པའམ་མི་གཅིག་པ་ལ་དུས་ངེས་པར་བྱས་ཏེ་བསྐོ་བ་ལས་གཞན་
བྱ་བའི་རིགས་གཅིག་ལ་ཅི་ནུས་པར་གྱིས་ཤིག་ཅེས་ངེས་པ་མེད་པར་བསྐོ་བ་ལ་ཡང་
ཡུན་ཅུ་ཙམ་གྱིས་ཆོག་ཅིང་རན་པ་ན་བརྗེས་ནས་སྤང་བ་སྦྱིན་ནོ། །བསྙིལ་བའི་ཚུལ་
དུ་མི་བྱའོ་ཞེས་ཊཱི་ཀ་ལས་སོ། །སྣོད་སྤྱད་འགྱེད་པར་བསྐོས་པ་མེད་ན་རྙེད་པ་དབང་
བ་རྣམས་ཀྱིས་མདུང་སྟེ་ཚུལ་ཤིང་དོར་བས་རྙེད་པ་རྣམས་བགོ་བར་བྱའོ། །དེའང་
མདུང་ངམ། རྡེའུ་མཚན་མས་བཏབ་པ་མང་པོ་མདུང་འདོར་བའི་གང་ཟག་གཅིག་གི་
ལག་ཏུ་བྱིན་ནས། དེས་མིག་བཀབ་སྟེ་མདུང་རེ་རྫས་རེའི་སྟེང་དུ་བཞག་ཅིང་། གང་
ལ་བབ་པ་དེ་དེས་བླངས་པའམ། མདུང་དོར་བ་མེད་ན་། རྫས་རྣམས་མི་མངོན་པར་
བཞག་ནས་རྙེད་པ་དབང་བ་རྣམས་ཀྱིས་རང་རང་གིས་རེ་རེ་བླངས་ནས་གང་ཟིན་པ་
དེ་འཁྱེར་རོ། །གང་ཟག་བསྙེན་པར་མ་རྫོགས་པ་ལ་སོགས་པ་གང་ལས་ཀྱི་ཁ་སྐོང་
བར་མི་འོས་པ་དེ་ནི་མདུང་འདོར་བར་ཡང་ངོ་སྟེ་མི་འོས་སོ། །དགེ་འདུན་གྱི་དབྱེན་
ལ་ཆོས་དང་ཆོས་མ་ཡིན་པའི་ཕྱོགས་གང་ཡིན་བརྟག་པའི་ཕྱིར་ཚུལ་ཤིང་བྲིམ་པ་ལ་

ཡང་ལས་ཀྱི་ཁ་སྐོང་བར་འོས་པ་མ་ཡིན་པས་ཚུལ་ཤིང་དག་བྲིམ་པ་མི་ཆགས་ཤིང་
དབྱེན་མི་ཆགས་སོ། །དེ་ལྟ་ན་དབྱེ་བར་བྱེད་པ་དེས་དབྱེ་བའི་སེམས་སྐྱེས་པ་ན་ཉེས་
པ་བྱུང་སྟེ་ཁ་སྐོང་གི་ཆོས་དང་མི་ལྡན་པར་འགྱུར་བས་མི་ཆགས་པར་འགྱུར་རོ་ཞེ་ན།
དེ་ནི་གཞི་དེ་ལས་བྱུང་བའི་ཉེས་པ་ཡིན་པའི་ཕྱིར་བྱེད་པ་པོ་དེ་འཁྲུལ་བཅས་ཀྱི་ངོ་
བོར་མི་འགྱུར་ཏེ། གལ་ཏེ་དེས་འཁྲུལ་བཅས་སུ་འགྱུར་ན་ཉེས་པ་དང་བཅས་པའི་
ལས་ཐམས་ཅད་རྒྱུན་ཆད་པར་འགྱུར་རོ། །འོན་ཀྱང་དབྱེན་གྱི་ལྷག་མ་འབྱུང་བ་ལ་ནི་
བྱེད་པ་པོ་ལས་ཀྱི་ཁ་སྐོང་བར་འོས་པ་ཞིག་མི་དགོས་ཏེ། དགེ་སློང་བསླབ་པ་བྱིན་པ་
དང་དགེ་སློང་མ་རྣམས་ལ་ཡང་དབྱེན་གྱི་ལྷག་མ་འབྱུང་བར་ལུང་ཞུ་བ་ལས་གསུངས་
པས་སོ། །ལས་ཀྱི་གཞི་གཞིར་གཏོགས་པའོ། །གཉིས་པ་ཞུ་བ་ལ་སོགས་པའི་སྐབས་
ནས་འབྱུང་བ་ལ་གཉིས། དགེ་འདུན་དང་གང་ཟག་གི་ལས་དང་སྔགས་སྤྱིར་བསྟན་
པའི་སྐབས་དང༌། ཐུན་མོང་མིན་པའི་སྐབས་སོ། །དང་པོ་ལ་ལྔ། བརྗོད་པ་ངག་གི་
རིག་བྱེད་ཀྱི་སྐབས་དང་། བྱ་བ་ལུས་ཀྱི་རིག་བྱེད་ཀྱི་སྐབས་དང་། གང་ལ་བརྗོད་པའི་
ཡུལ་སོགས་ཀྱི་སྐབས་དང་། བསྒོ་བའི་གང་ཟག་གི་ཁྱད་པར་བསྟན་པའི་སྐབས་དང༌།
ལས་ཐམས་ཅད་ཀྱི་སྔོན་འགྲོ་དང་མཇུག་གི་ཆོ་ག་བསྟན་པའི་སྐབས་སོ། །དང་པོ་ལ་
བཞི་ལས། དང་པོ་བརྗོད་པ་ལྷག་ཆད་སོང་ན་ལས་ཆགས་མི་ཆགས་བཤད་པ་ནི།
བརྗོད་པ་ལྷག་པ་དག་གིས་ནི་མ་བྱས་པ་ཉིད་མ་ཡིན་ནོ། །ཉམས་ན་མ་བྱས་པ་ཉིད་དོ། །
ཞེས་གསུངས་ཏེ། ལས་བརྗོད་པ་ལ་གསོལ་བ་འབའ་ཞིག་ལ་གསོལ་གཉིས་ཀྱི་ལས་
བྱས་པ་ལྟ་བུ་ཚིག་རིལ་པོ་ལྷག་གམ་ཚིག་གི་ཆ་ཤས་ལྷག་པ་ལྟ་བུ་ཚིག་ལྷག་པ་དགུ་
གིས་ནི་ལས་མ་བྱས་པ་ཉིད་མ་ཡིན་ནོ། །དེའང་ཉམས་པ་ཅུང་ཟད་ཀྱང་མེད་པའི་
ཕྱིར་རོ། །འོན་ཀྱང་དགག་ཚིག་ལྷག་ན་ནི་ལས་མི་ཆགས་ཏེ། བསྙེན་པར་རྫོགས་པར་
མཛད་དོ་ཞེས་པ་ལ་བསྙེན་པར་རྫོགས་པར་མི་མཛད་དོ་ཞེས་བརྗོད་པ་ལྟ་བུའོ། །འོ་
ན་མ་ཚང་བ་ཡང་ཉེས་བཅས་ཙམ་ཆགས་སམ་ཞེ་ན། ལས་བརྗོད་པ་ཉམས་ཏེ་བརྗོད་

པ་རིལ་པོ་ཆད་དམ་ལས་ཆགས་པ་ལ་ངེས་གཟུང་དུ་དགོས་པའི་ཚིག་ཆད་ན་ལས་མུ་
བྱས་པ་སྟེ་མི་ཆགས་པ་ཉིད་དོ། །ལས་ཆགས་པ་ལ་ངེས་གཟུང་དུ་མི་དགོས་པའི་ཚིག་
ཆད་ཀྱང་ལས་ཆགས་ཏེ། །ཊི་ཀ་ལས། དེའི་ཕྱིར་སེམས་གཏོད་པར་བྱེད་པ་དག་གིས་
སེམས་གཏད་ན། ལས་བྱེད་པས་དགོངས་སུ་གསོལ་ཞེས་བྱ་བ་ལ་སོགས་པ་མ་བརྗོད་
ཀྱང་ལས་མི་ཆགས་པར་དོགས་པར་མི་བྱའོ། །ཞེས་གསུངས་པ་ལྟར་རོ། །འོན་ཀྱང་ཆོ་
ག་ཅུང་ཟད་ཉམས་པ་ཡིན་པས་ཉེས་བཅས་སོ། །གཉིས་པ་ཆོ་ག་འཁྲུགས་མ་འཁྲུགས་
ཀྱི་དོན་བཤད་པ་ནི། བྱེད་པ་ཉིད་ན་སོང་ན་ཚིག་མ་རྫོགས་པ་རྣམ་པར་འཁྲུགས་པ་ཉིད་
དོ། །ལས་དེ་ལ་དགེ་འདུན་གྱི་ཚད་དག་ཏུ་མ་ལངས་པ་རྣམས་མ་ལུས་པ་ཉིད་ན་རྫོགས་
པའོ། །ལུས་པ་ཉིད་ན་མི་འགྱུར་རོ། །ཞེས་གསུངས་ཏེ། བསྙེན་པར་རྫོགས་པ་ལ་
སོགས་པའི་ལས་གང་རུང་བྱེད་བཞིན་པ་ཉིད་ན་བྱེད་པ་པོ་འགའ་ཞིག་སོང་བ་ན་
གསོལ་བ་དང་བརྗོད་པ་དེ་དག་གི་ཚིག་མུ་རྫོགས་པ་རྣམ་པར་འཁྲུགས་པའམ་ཞིག་
པ་ཉིད་དོ། །དེའི་ཤུགས་ཀྱིས་གསོལ་བ་དང་བརྗོད་པ་རྫོགས་པ་དག་ནི་འཁྲུགས་པར་
མི་འགྱུར་རོ་ཞེས་བསྟན་ཏོ། །དེ་ཡང་དཔེར་ན་གསོལ་བ་རྫོགས་ཤིང་བརྗོད་པ་དང་པོ་
མ་རྫོགས་པར་དགེ་སློང་ཁ་ཅིག་སོང་ན་གསོལ་བ་མ་འཁྲུགས་པས་བསྐྱར་མི་དགོས་
ལ་བརྗོད་པ་འཁྲུགས་པས་མགོ་ནས་བསྐྱར་དགོས་པ་ལྟ་བུའོ། །འོ་ན་ཚིག་སྔར་
རྫོགས་པ་རྣམས་མི་འཁྲུགས་པར་ངེས་སམ་ཞེ་ན། དགེ་སློང་ཁ་ཅིག་འགྲོ་བ་ན་ལས་
དེ་ལ་དགེ་སློང་བཅུ་ལ་སོགས་པ་དགེ་འདུན་གྱི་གྲངས་ཀྱི་ཚད་དག་ཏུ་སྟན་ལས་མུ་
ལངས་པ་རྣམས་མ་ལུས་པ་ཉིད་ན་ཚིག་སྔར་རྫོགས་པ་རྣམས་ཀྱང་འཁྲུགས་པའོ། །
དེས་ན་སྔར་རྫོགས་པ་རྣམས་ཀྱང་བསྐྱར་དགོས་སོ། །དགེ་སློང་ཁ་ཅིག་སོང་ཡང་སྟན་
ལས་མ་ལངས་པ་ལ། ལས་རང་རང་གི་དགེ་འདུན་གྱི་གྲངས་ཚད་ཤུལ་དུ་ལུས་པ་ཉིད་
ན་ཚིག་སྔར་རྫོགས་པ་རྣམས་འཁྲུགས་པར་མི་འགྱུར་རོ། །དེས་ན་ལས་རྗོད་བཞིན་
པའི་སྐབས་སུ་འགྲོ་བར་མི་བྱ་ཞིང་། གལ་ཏེ་རྗོད་བཞིན་པ་མ་ཡིན་ན་ཡང་འགྲོ་

དགོས་ན་དགེ་སློང་གཞན་ལ་མ་སྨྲས་པར་འགྲོ་ན་ལས་ཀྱི་གནས་ནས་མི་སྨྲ་བར་འགྲོ་
བའི་ལྟུང་བ་འབྱུང་བས་གཞན་ལ་སྨྲས་ཏེ་འགྲོ་བར་བྱའོ། །གསུམ་པ་ཆོ་ག་བསྐྱར་
འཇུག་བྱ་ཚུལ་ནི། གལ་ཏེ་ཡང་བྱེད་པར་འདོད་ན་ཚིག་གིས་རྣམ་པར་དཀྲུག་ཅིང་
གསོལ་བས་དགེ་འདུན་ལ་བཙུན་པ་དག་ཡང་གསོལ་བ་བགྱིའོ་ཞེའམ། རྗེས་སུ་
བསྒྲག་གོ་ཞེས་བྱ་བས་སོ། །ཞེས་གསུངས་ཏེ། གལ་ཏེ་ཚིག་རྫོགས་པའི་ལས་དེ་དག་
པར་ཡིད་མ་ཆེས་ནས་ཡང་བསྐྱར་ཏེ་བྱེད་པར་འདོད་ན་ཚིག་རྫོགས་པ་རྣམ་པར་མ་
འཁྲུགས་པ་དེ་དང་པོར་ལས་བྱེད་པས་ཚིག་གིས་རྣམ་པར་དཀྲུག་ཅིང་དེའི་འོག་ཏུ་
ལས་དེ་གཞི་ནས་བཟླས་པར་བྱའོ། །ཚིག་གིས་ཇི་ལྟར་དཀྲུག་ན། གསོལ་བས་སོ། །
སུ་ལ་གསོལ་ན། དགེ་འདུན་ལ། རྣམ་པ་གང་གིས་གསོལ་ན། གསོལ་བ་རྫོགས་ཟིན་
ཀྱང་གཞི་ནས་བཟླས་པར་འདོད་ན། དགེ་འདུན་ལ་བཙུན་པ་དག་ཡང་གསོལ་བ་
བགྱིའོ་ཞེའམ། བརྗོད་པ་འབའ་ཞིག་བཟླས་པར་འདོད་ན། ཡང་རྗེས་སུ་བསྒྲག་གྲོ་
ཞེས་བྱ་བས་སོ། །གཉིས་ཀ་བཟླས་པར་འདོད་ན། བཙུན་པ་དག་ཡང་གསོལ་བ་བགྱི་
ཞིང་རྗེས་སུ་ཡང་བསྒྲག་གོ་ཞེས་ཚིག་གཉིས་ཀ་བརྗོད་པས་སོ། །དཀྲུགས་ནས་ཕྱི་མ་
མ་བྱས་ན་ནི་ཉམས་ན་མ་བྱས་པའི་བྱེ་བྲག་གོ །ཊཱི་ཀ་ལས། འདིར་དགེ་འདུན་ལ་ཞེས་
སྨོས་པ་ནི་དཔེ་ཙམ་དུ་ཟད་དེ། དེས་ན་གང་ཟག་ལ་ལྷུང་བཟེད་ལ་སོགས་པ་བྱིན་གྱིས་
རློབ་པའི་ཚིག་རྫོགས་ཟིན་པ་དེ་ཡང་གཞི་ནས་བཟླས་པར་འདོད་ན་ཡང་གང་ཟག་དེ་
ལ་བཙུན་པ་ཡང་རྗེས་སུ་བསྒྲག་གོ་ཞེས་བྱ་བའི་ཚིག་གིས་ཚིག་སྔར་རྫོགས་པ་དེ་རྣམ་
པར་དཀྲུག་པར་བྱ་ཞིང་དེའི་འོག་ཏུ་སྔགས་ཀྱི་ཚིག་གཞི་ནས་བཟླ་བར་བྱའོ། །ཞེས་
དང་། གསོལ་བ་བགྱིའོ་ཞེས་བྱ་བའི་ཚིག་ནི་བརྗོད་མི་དགོས་ཏེ། དེ་ནི་གསོལ་བའི་
བདག་ཉིད་ཀྱི་ལས་ཀྱི་སྐབས་ཡིན་པའི་ཕྱིར་རོ། །རྗེས་སུ་བསྒྲག་གོ་ཞེས་བྱ་བའི་ཚིག་ནི་
བརྗོད་པར་བྱ་སྟེ། དེ་ནི་བྱིན་གྱིས་རློབ་པའི་སྔགས་དག་ལ་ཡང་རུང་བའི་ཕྱིར་རོ། ། །
ཞེས་སོ། །བཞི་པ་ལན་གྲངས་ཅི་ཙམ་བརྗོད་པའི་ཁྱད་པར་ལ་གཉིས་ལས། དང་པོ་

བཟློག་པ་སོགས་ཀྱི་བྱ་བ་ལ་ལས་བརྗོད་ལན་གྲངས་ཅི་ཙམ་བརྗོད་པ་ནི། བཟློག་
པའི་ཕྱིར་བགོ་བ་དང་བསྙིལ་བ་དང་། དེའི་ངོ་བོ་ཉིད་འཚོལ་དུ་གཞུག་པ་དང་།
བསླབ་པ་དང་། མཐུན་པ་དང་། དེའི་གསོ་སྦྱོང་དང་། མུ་སྟེགས་ཅན་གྱི་གནས་པ་དང་།
དེ་ལས་གཞན་པའི་སྤོ་བ་དང་། མགུ་བ་དང་། ཡང་གཞི་ནས་བསླང་བ་དང་། དྲན་
པས་འདུལ་བ་དང་། མ་སྨྱོས་པས་འདུལ་བ་སྦྱིན་པ་དང་། བསྙེན་པར་རྫོགས་པར་བྱ་
བ་དང་། མཚམས་དགྲོལ་བ་དང་། ནན་ཏུར་གྱི་ལས་དང་། དབྱུང་བ་དག་ལ་ནི་བརྗོད་
པ་གསུམ་མོ། །ཞེས་གསུངས་ཏེ། དབྱེན་བྱེད་པ་ལ་སོགས་པ་བཟློག་པའི་ཕྱིར་བསྒོ་
བ་ཉིད་ཀྱི་ལས་བཅུ་དང་།༡༠ དེ་བཅུ་པོ་གང་ཞེ་ན། དགེ་འདུན་གྱི་དབྱེན་བྱེད་པ་དང༌།
དེའི་རྗེས་སུ་ཕྱོགས་པ་དང༌། ཁྱིམ་སུན་འབྱིན་པ་དང༌། བཀའ་བློ་མི་བདེ་བ་དང༌།
དགེ་སློང་དང་དགེ་ཚུལ་སྡིག་པ་ཅན་གྱི་ལྟ་བའི་རྣམ་པ་མི་གཏོང་བ་དང་། གནས་ནས་
ཕྱུང་བའི་རྗེས་སུ་ཕྱོགས་པའི་དགེ་སློང་མ་དང་། དགེ་སློང་མ་དཀོན་མཆོག་གཏོང་བ་
དང༌། འཐབ་ཀྲོལ་བྱེད་པ་དང༌། སྡེ་ཞིང་གནས་པ་དང་། སྡེ་ཞིང་གནས་སུ་འཇུག་པ་
རྣམས་ལ་བཟློག་པའི་ཕྱིར་བསྒོ་བའོ། །དགེ་ཚུལ་སྡིག་པ་ཅན་གྱི་ལྟ་བ་མི་གཏོང་བ་
གནས་ནས་བསྙིལ་བ་དང་།༡༡ ལྟུང་བ་གང་བྱུང་བ་གསལ་བོར་མི་དྲན་པ་ལ་དེའི་ངོ་
བོ་ཉིད་འཚོལ་དུ་གཞུག་པ་སྦྱིན་པ་དང་།༡༢ ཕམ་པ་འཆབ་མེད་བྱུང་བ་ལ་བསླབ་པ་
སྦྱིན་པ་དང༌།༡༣ ཆོས་མ་ཡིན་པའི་ཕྱོགས་སུ་སོང་བ་ལ་དེས་མཐུན་པ་གསོལ་ན་
མཐུན་པ་སྦྱིན་པ་དང་།༡༤ མཐུན་པ་དེའི་གསོ་སྦྱོང་སྦྱིན་པ་དང་། ༡༥ མུ་སྟེགས་ཅན་
གྱི་གནས་པ་ཞེས་མུ་སྟེགས་ཅན་རབ་ཏུ་དབྱུང་བར་འདོད་པ་ལ་ཟླ་བ་བཞིའི་བར་དུ་
མཾཁན་པོས་སྦྱར་བའི་གོས་ཀྱིས་གནུས་པ་སྦྱིན་པ་དང་།༡༦ དེ་ལས་གཞན་དགེ་འདུན་
ལྷག་མ་བཅབས་པ་ལ་དེ་དག་པའི་ཆེད་དུ་སྤོ་བ་སྦྱིན་པ་དང་།༡༧ དགེ་འདུན་ལྷག་
མའི་ལྟུང་བའི་དངོས་གཞི་དག་ཆེད་དང་ལྕི་བའི་ཆོས་ཀྱི་ལྟུང་བ་དག་ཕྱིར་མགུ་བ་སྦྱིན་
པ་དང་།༡༨ སྤོ་བ་དང་མགུ་བ་བྱེད་པའི་སྐབས་སུ་གལ་ཏེ་དགེ་འདུན་ལྷག་མོ་དེ་ཉིད་

ཀྱི་ལྟུང་བ་བྱུང་ན་ཡང་གཞི་ནས་བསླང་བ་སྟེ་གཞི་ནས་སྤོ་མགུ་གཉིས་དང༌། ཡང་
གཞི་ནས་བསླངས་ཏེ་སྤོ་མགུ་གཉིས་ཏེ་བཞི་སྦྱིན་པ་དང༌།༢༢ དགེ་སློང་དག་པ་ལ་
ལྟུང་བ་གླེང་ན་དྲན་པས་འདུལ་བ་སྦྱིན་པ་དང་།༢ ༣ དགེ་སློང་སྨྱོན་པས་བྱས་པ་ལ་
ལྟུང་བ་གླེང་ན་མ་སྨྱོས་པས་འདུལ་བ་སྦྱིན་པ་དང་།༢༤ སྐྱེས་པ་དང་བུད་མེད་བསྙེན་
པར་རྫོགས་པར་བྱ་བ་དང་།༢༥ མཚམས་ཆེ་ཆུང་གཉིས་དགྲོལ་བ་དང་།༢༦ བསྡིག་
སྨད་བསྐྲད་པ་ཕྱིར་འགྱེད་བཞི་དང་། གསོ་སྦྱོང་གཞག་པ་དང་། དགག་དབྱེ་གཞག་པ་
སྟེ་དྲུག་གི་སྟེང་དུ། མ་མཐོང་བ་དང་། ཕྱིར་མི་འཆོས་པ་དང་། སྡིག་ལྟ་མི་གཏོང་བ་
གནས་ནས་དབྱུང་བ་གསུམ་གནས་ནས་དབྱུང་བར་བསྡུས་ཏེ་གཅིག་ཏུ་བྱས་ནས་
བདུན་དུ་བྱེད་ཅིང་། བདུན་པོ་དེ་ནན་ཏུར་ཡིན་ཕྱིར་ནན་ཏུར་དངོས་ཀྱི་ལས་དང་། དེ་
དག་ལ་བཟོད་པར་བྱ་བའི་ལས་ཏེ་ནན་ཏུར་གྱི་ལས་གཉིས་དང་།༢༨ འོན་ཀྱང་གསོ་
སྦྱོང་དང་དགག་དབྱེ་བཞག་པ་གཉིས་ལ་བཟོད་གསོལ་གྱི་ལས་ལུང་ལས་མ་གསུངས་
སོ། །དབྱུང་བ་ནི་གཉིས་ཏེ།༣༠ སྲ་བརྐྱང་དང་ལྷག་མ་ལས་དབྱུང་བ་དག་བཅས་
གསོལ་བཞིའི་ལས་སུམ་ཅུ་པོ་དེ་རྣམས་ལ་ནི་བརྗོད་པ་གསུམ་མོ། །འོ་ན་སྐབས་
འདིར་གསོལ་བཞིའི་ལས་སྨོས་ལ་གཞན་མི་སྨོས་པའི་འཐད་པ་གང་ཞེ་ན། དེ་ནི་
གྲངས་སུ་གཞུག་པ་བཞི་དང༌། ཁྱིམ་གྱི་བསླབ་པའི་སྡོམ་པ་སྦྱིན་པ་དང་། ཁ་བསྲང་བ་
དང་། ཕྱག་མི་བྱ་བའི་སྡོམ་པ་སྦྱིན་པ་དང་། རྩོད་པ་སྦེད་པ་པོ་བསྐོ་བ་སྟེ། བརྒྱད་པོ་དེ་
དག་གསོལ་བཞིའི་ལས་སུ་ལུང་གི་དཔེ་ཁ་ཅིག་ལས་སྣང་ཡང་དེ་དག་གསོལ་བཞིའི་
ལས་སུ་བསྡུས་ན་གསོལ་བཞིའི་ལས་སུམ་ཅུ་རྩ་བརྒྱད་དུ་འགྱུར་ཞིང་། དེ་ལྟ་ན་ལུང་
གཏམ་གྱི་གཞི་སོགས་ལས་གསོལ་བཞིའི་ལས་སུམ་ཅུ་ཞེས་གསུངས་པ་དང་འགལ་
བར་འགྱུར་ལ། དེས་ན་དེ་དག་ལས་དང་པོ་དྲུག་གསོལ་བ་འབའ་ཞིག་པའི་ལས་དང་།
ཐ་མ་གཉིས་གསོལ་གཉིས་ཀྱི་ལས་ཡིན་པར་ལུང་གི་དཔེ་ཕལ་ཆེར་ལས་གསུངས་པ་
དེ་རྣམ་དག་ཡིན་གྱི་དེ་དག་གསོལ་བཞིའི་ལས་མ་ཡིན་ཞེས་ཤེས་པའི་ཆེད་དུ་སྨོས་པའོ། །

གཉིས་པ་སྔགས་བརྗོད་ལན་གྲངས་ཅི་ཙམ་བརྗོད་པ་ནི། ལྷག་བོར་མ་གཏོགས་པ་
རང་གི་དོན་གྱི་སྔགས་བརྗོད་པ་ཡང་ངོ་། །གཞན་གྱི་དོན་དུ་གང་ཟག་ལ་ཡང་ངོ་། །
ཞེས་གསུངས་ཏེ། རང་གི་དོན་དུ་སྔགས་བརྗོད་པ་ལྷག་བོར་བྱ་བར་གསོལ་བ་དང༌།
དེས་མཚོན་པ་སོ་སོར་བཤགས་པར་བྱ་བའི་མཐོལ་བ་དང༌། དགེ་འདུན་གྱི་ནང་དུ་
ལྟུང་བ་བྱིན་གྱིས་བརླབ་པ་དང་། དགག་དབྱེ་དུས་ལས་ཡོལ་བར་འགྱུར་བ་ན་གོ་བར་
བྱ་བ་དང་། བསླབ་པ་བརྗོད་པ་ཁས་བླངས་པ་དང༌། ཞག་བདུན་པའི་ཉི་མ་འདས་པ་
བརྗོད་པ་རྣམས་ལན་གཅིག་བརྗོད་ན་ཆོག་པས་དེ་རྣམས་མ་གཏོགས་པ་རང་གི་དོན་
གྱི་སྔགས་བརྗོད་པ་ཡང་ངོ་སྟེ་ལན་གསུམ་བརྗོད་དགོས་ཞེས་སྔ་མར་སྦྱར་རོ། །དེ་
ཡང་རང་གི་དོན་དུ་དགེ་འདུན་ལ་ལན་གསུམ་བརྗོད་པ་ནི། བསྙེན་པར་རྫོགས་པར་
གསོལ་བ་འདེབས་པ་དང་། འཁར་བ་དང་དྲ་བའི་གནང་བ་གསོལ་བ་དང་། སྤོ་མགུ་
སྦྱིན་པར་གསོལ་བ་འདེབས་པ་སོགས་སོ། །རང་གི་དོན་དུ་གང་ཟག་ལ་ལན་གསུམ་
བརྗོད་པ་ནི། ཆོས་གོས་སོགས་བྱིན་གྱིས་བརླབ་པ་དང་། དགེ་བསྙེན་གྱི་སྡོམ་པ་ནོད་
པ་དང༌། རབ་བྱུང་དང་དགེ་ཚུལ་གྱི་སྡོམ་པ་ནོད་པ་དང་། ལྟུང་བྱེད་སོགས་བཤག་པ་
དང༌། གསོ་སྦྱོང་། དགག་དབྱེ། དབྱར་ཁས་བླང་པ། ཞག་གཅིག་ལ་སོགས་པར་
དབྱར་བྱིན་གྱིས་བརླབ་པ། འདུན་པ་དང་ཡོངས་དག་འབུལ་བ། དགག་དབྱེ་འབུལ་
བ། དགག་དབྱེ་རིག་པར་བྱ་བ་སོགས་སོ། །གཞན་གྱི་དོན་དུ་གང་ཟག་ལ་བརྗོད་པ་
འདུན་པ་བརྗོད་པ་ལ་སོགས་པ་ཡང་ངོ་སྟེ་ལན་གསུམ་བརྗོད་དོ་ཞེས་པའོ། །དེས་ན་
གཞན་གྱི་དོན་དུ་དགེ་འདུན་ལ་བརྗོད་པ་ནི་ལན་གཅིག་ཁོ་ནས་ཆོག་གོ་ཞེས་བྱ་བའི་
ཐ་ཚིག་གོ་ཞེས་ཊཱི་ཀ་ལས་གསུངས་པས། གཞན་གྱི་དོན་དུ་དགེ་འདུན་ལ་འདུན་པ་
བརྗོད་པ་དང་། སྤོ་བའི་ཉི་མ་བརྗོད་པ་དང་། རབ་ཏུ་འབྱིན་པའི་ཞུ་བ་བརྗོད་པ་ལྟ་བུ་
ལན་གཅིག་བརྗོད་དོ། །གཉིས་པ་བྱ་བ་ལུས་ཀྱི་རིག་བྱེད་ཀྱི་སྐབས་ནི། ལྷག་བོར་
ཡང་མདུན་དུ་ཙོག་པུར་འདུག་སྟེའོ། །ཞུ་བ་ཡང་ངོ་། །བསྙེན་པར་རྫོགས་པར་བྱེད་པ་
399

ན་གསང་སྟེ་བསྟན་པ་མ་གཏོགས་པར་ཕ་གུ་ལ་རྟིང་པ་གཉིས་ཀྱིས་སོ། །བུད་མེད་ནི་
སྟན་ནང་ཚངས་ཅན་ལ་སོགས་པ་ལའོ། །གཞན་གཙོ་བོ་མ་ཡིན་པ་ཉིད་ལ་ནི་དགེ་
འདུན་ལ་རྒན་པའི་མཐར་རོ། །གཞན་གྱི་དོན་དུ་ནི་འགྲེང་སྟེ་འདུད་པ་དང་བཅས་པར་
རོ། །ཁ་ཅིག་ལས་གསང་སྟེ་སྟོན་པ་ཉིད་ནི་ལམ་གྱི་དབུས་ནས་ཞེས་སོ། །རྫས་བྱིན་
གྱིས་བརླབ་པ་ཡང་ངོ༌། །རུང་བར་བྱ་བ་ནི་དེ་ཉིད་དོ། །དེ་བཟུང་སྟེ་དེའོ། །ལྷུང་བཟེད་
དང་སྨན་ནི་ལག་པ་གཡོན་པར་བཞག་སྟེ་ལག་པ་གཡས་པས་བཀབ་ནས་སོ། །གཟུང་
བར་བྱ་བ་མ་ཡིན་པ་ཉིད་ལ་ནི་མདུན་དུ་བཞག་སྟེའོ། །ལས་ནི་འདུག་པ་ཉིད་ཀྱིས་སོ། །
ཞེས་གསུངས་ཏེ། རང་གཞན་གྱི་དོན་དུ་སྔགས་གང་ཟག་ལ་བརྗོད་པ་ཕལ་ཆེར་དང་།
ལྷག་བོར་གསོལ་བའི་སྔགས་བརྗོད་པ་ཡང་གང་ཟག་གི་མདུན་དུ་ཙོག་པུར་འདུག་སྟེ་
བརྗོད་པར་བྱའོ། །སྤྱོད་ལམ་གཞན་གྱིས་ནི་མ་ཡིན་ནོ་ཞེས་ཊཱི་ཀ་ལས་སོ། །རབ་ཏུ་
འབྱུང་བའི་ཞུ་བ་བྱེད་པའི་ཚེ་རབ་ཏུ་དབྱུང་བར་འདོད་པའི་དགེ་བསྙེན་དེ་ཡང་ངོ་སྟེ་
རྒན་པའི་མཐར་ཙོག་པུར་འདུག་སྟེའོ་ཞེས་སྔ་མར་སྦྱར་རོ། །སྐྱེས་པ་ད་ལྟར་གྱི་ཆོ་
གས་བསྙེན་པར་རྫོགས་པར་བྱེད་པ་ན་ཆོས་གོས་ལྷུང་བཟེད་བྱིན་གྱིས་རློབ་པ་དང་
གསང་སྟེ་སྟོན་པའི་སློབ་དཔོན་གྱིས་གསང་སྟེ་བར་ཆད་ཀྱི་ཆོས་བསྟན་པ་ཉིད་ཀྱི་
སྐབས་མ་གཏོགས་པར་མཁན་པོར་གསོལ་བ་ལ་སོགས་པའི་ཚེ་བསྒྲུབ་བྱ་དེ་ཕུ་གུ་རྩྭ་
བཏིང་བ་ལ་རྟིང་པ་གཉིས་ཀྱིས་མནན་ཏེ་འདུག་པར་བྱ་དགོས་སོ། །ལུང་གཞི་ལཾས་
ཕ་གུའི་སྟེང་དུ་རྩྭ་བཏིང་བ་ལ་ཞེས་པའི་ཐད་ཀྱི་གཞི་འགྲེལ་དང་། མདོ་རྩ་བའི་ཁྲི་ཀ་
གཉིས་ཚིག་མཐུན་པར། འདིར་ཕ་གུ་ཞེས་བྱ་བ་ནི་བོང་བ་ཡིན་པར་ཤེས་པར་བྱའོ། །
ཞེས་སོ། །བུ་སྟོན་གྱི་ལས་བརྒྱ་རྩ་གཅིག་གི་རྣམ་བཤད་ལས། འདིར་བདག་གི་བླ་མ་
ལོ་ཙཱ་བ་ཆེན་པོའི་ཞལ་ནས། རྒྱ་གར་དང་བལ་པོ་གཉིས་ཀའི་ཕྱག་ལེན་ལ། ཕ་གུ་སོ་
བཏང་བ་རི་མོ་བྲིས་པ་ལ་བྱེད་གསུང་ངོ༌། །འགྲེལ་པ་ཤེས་རབ་བྱེད་པས་ཀྱང་སོ་
ཕག་བཏིང་བ་ཞེས་བཤད་དོ། །སྐད་དོད་ལ་ཡང་སོ་ཕག་གི་སྐད་དོད་ཡོད་དོ། །ཞེས་

སོ། །རྩྭ་བཏིང་བའི་དགོས་པ་ནི། གཞི་འགྲེལ་ལས། རྩྭ་བཏིང་བ་ནི་ཆོས་གོས་མ་རུང་
བར་འགྱུར་བ་ཡོངས་སུ་སྤང་བའི་ཕྱིར་རོ། །ཞེས་གསུངས་སོ། །དེས་ན་རྣམ་རྒྱལ་
གསེར་མདོག་ལས། ཞ་ལུ་དང་ཨེ་ཝཾ་ཆོས་ལྡན་དུ་ཕ་གུ་དང་རྩྭ་གདན་ཚད་ལྡན་བཟོས།
ཞེས་དང༌། དེང་སང་དབུས་གཙང་ཕལ་ཆེར་དུ་ལྕི་བ་དང་འཇག་མའི་རྒྱ་གྲམ་ཙམ་
གྱིས་མཚོན་དོན་བྱེད་པ་དབང་རྫས་དངོས་བསྟན་མི་འབྱོར་བའི་རིགས་ལ་རི་མོར་
བྲིས་པ་སོགས་བྱེད་པས་གཞོགས་དྲུད་པ་(ཟུར་གྱིས་འདྲ་བར་བཅོས་པའི་བརྡ་རྙིང་}འདྲ་ཡང་འདུལ་བ་
ཚིག་ལ་རྩག་པས་མི་འཐད་ཅིང་། རུང་ན་ཆོས་གོས་གསུམ་དང་ལྷུང་བཟེད་ཀྱང་རི་མོར་
བྲིས་ཆོག་པས་ཐུག་མེད་དུ་འགྱུར་རོ། །ཞེས་གསུངས་སོ། །བུད་མེད་ད་ལྟར་གྱི་ཆོ་
གས་བསྙེན་རྫོགས་བྱེད་པ་ན་ཆོས་གོས་ལྷུང་བཟེད་བྱིན་གྱིས་རློབ་པ་དང་། གསང་སྟེ་
སྟོན་པའི་སྐབས་མ་གཏོགས་པར་ནི་སྟན་ནང་ཚངས་ཅན་དང་འཇམ་པོ་ལ་སོགས་པ་
ལ་ཅི་བདེར་འདུག་ཏུ་གཞུག་པའོ། །དེའང་སྔོན་ཤཱ་རིའི་བུས་བུད་མེད་ཅིག་ཙོག་པུར་
སྡོད་དུ་འཇུག་ནས་བསྙེན་པར་རྫོགས་པ་ན་མངལ་ཁྲག་ཟགས་པ་ལས་འདི་བཅས་
པར་ལུང་ཕྲན་ཚེགས་ལས་གསུངས་སོ། །དགེ་འདུན་ལས་གཞན་གང་ཟག་ལ་གཙོ་བོ་
རག་ལས་པ་མ་ཡིན་པ་དགེ་འདུན་ལ་གཙོ་ཆེར་རག་ལས་པ་བསྙེན་པར་རྫོགས་པར་
གསོལ་བ་འདེབས་པ་ལ་སོགས་པའམ་དགེ་འདུན་རྐྱང་པ་ལ་རག་ལས་པ་ཁང་པ་ཁང་
ཆེན་གྱི་གནང་བ་སྦྱིན་པར་གསོལ་བ་ལ་སོགས་པ་ཉིད་དག་ལ་ནི་དགེ་འདུན་ལ་རང་
དོན་གྱི་སྔགས་བརྗོད་པ་ལ་དགེ་འདུན་གྱི་རྒན་པའི་མཐར་རོ་ཞེས་རྒན་པའི་མཐར་
ཙོག་པུར་འདུག་སྟེ་བརྗོད་པར་བྱའོ་ཞེས་པའོ། །གཞན་གྱི་དོན་དུ་དགེ་འདུན་ལ་
བརྗོད་པ་རབ་ཏུ་འབྱིན་པའི་ཞུ་བ་ལ་སོགས་པ་ནི་དགེ་འདུན་གྱི་རྒན་པའི་མཐར་
འགྲེང་སྟེ་ཐལ་མོ་སྦྱར་མགོ་སྨད་དེ་འདུད་པ་དང་བཅས་པར་རོ་ཞེས་འདུད་པ་དང་
བཅས་པར་བརྗོད་པར་བྱའོ་ཞེས་པའོ། །ལུང་ཁ་ཅིག་སྟེ་ཕྲན་ཚེགས་ལས་གསང་སྟེ་
སྟོན་པ་ཉིད་ཀྱིས་ལྐོག་ཏུ་བར་ཆད་དྲིས་ནས་ནང་དུ་འོང་བ་ཞུ་བ་ནི་རྒན་པའི་མཐའི་

ནས་ཞུ་བ་མ་ཡིན་པར་བསྒྲུབ་བྱ་ཐག་ཅི་ཙམ་བཀར་བའི་ལམ་གྱི་དབུས་ནས་འགྲེང་
སྟེ་འདུད་པ་དང་བཅས་པས་བརྗོད་པར་བྱའོ་ཞེས་སོ། །སྨན་དང་ལྷུང་བཟེད་དང་ཆོས་
གོས་ལ་སོགས་པའི་རྫས་བྱིན་གྱིས་བརླབ་པ་ཡང་ངོ་སྟེ་དགེ་སློང་གི་མདུན་དུ་འགྲེང་
སྟེ་བརྗོད་པར་བྱའོ་ཞེས་པའོ། །དབྱུང་བར་བྱ་བ་ལ་ཡང་ཆོ་ག་དེ་བཞིན་དུ་ཤེས་པར་
བྱའོ་ཞེས་ཊཱི་ཀ་ལས་སོ། །དེ་ཡང་སྐྱེད་ཚལ་པའི་ལུང་རིགས་གཏེར་མཛོད་དང་བྲག་
དཀར་སྤྲུལ་སྐུའི་འདུལ་གཞུང་ནོར་བུའི་ཕྲེང་བ་གཉིས་ལས་འདུག་སྟེ་སྨན་བྱིན་རླབས་
བྱེད་པར་བཤད་ཀྱང་། འདིའི་སྐབས་ཀྱི་རང་འགྲེལ་དང་ཊཱི་ཀ་གཉིས་ལས་ཚིག་མཐུན་
པར། འདིར་གཞུང་ནི་སྨན་བྱིན་གྱིས་བརླབས་པ་ལས། དགེ་སློང་གི་མདུན་དུ་འགྲེང་
སྟེ་འདི་སྐད་བརྗོད་པར་བྱའོ་ཞེས་གསུངས་པ་ཡིན་ཏེ། དེའི་རྗེས་སུ་འབྲང་བས་ཐམས་
ཅད་ཀྱི་དབང་དུ་བྱ་བའི་ཕྱིར་མདོ་འདི་བྱས་སོ་ཞེས་གསུངས་སོ། །དབྱར་དང་གསོ་
སྦྱོང་དང་དགག་དབྱེ་བྱིན་གྱིས་བརླབ་པ་ནི་ཙོག་པུར་འདུག་སྟེ་བྱའོ། །གོས་ལྷག་པའི་
ཡོ་བྱད་དུ་རུང་བར་བྱ་བ་ནི་བྱིན་གྱིས་བརླབ་པ་དེ་ཉིད་དོ། །དེས་ན་རྣམ་པར་
བརྟགས་པ་དེ་ལ་ཡང་ཆོ་ག་གོང་བཞིན་དུ་དགེ་སློང་གི་མདུན་དུ་འགྲེང་སྟེ་བྱའོ། །དགེ་
སློང་གཉིས་ཀའི་ལག་གཡོན་འོག་དང་གཡས་པ་སྟེང་དུ་བྱས་པས་གོས་ཀྱི་རྫས་དེ་
བཟུང་སྟེ་བྱིན་གྱིས་བརླབ་པ་དེ་བྱའོ། །ལྷུང་བཟེད་དང་སྨན་བྱིན་གྱིས་བརླབ་པ་ནི་
དགེ་སློང་གཉིས་ཀས་དེ་དག་ལག་པ་གཡོན་པར་བཞག་སྟེ་གཉིས་ཀས་ལག་པ་
གཡས་པས་སྟེང་ནས་བཀབ་ནས་སོ། །ཊི་ཀ་ལས། སྨན་དབྱུང་བ་ནི་དེའི་རྗེས་སུ་
འབྲང་བས་ཆོ་ག་འདི་བཞིན་དུ་བྱ་བར་ཤེས་པར་བྱའོ། །ལྷུང་བཟེད་ཀྱི་དབྱུང་བ་ནི་
ལག་པས་སྟེང་ནས་གཡོགས་པ་བཏང་སྟེ་ལག་པ་ཡ་རེས་ཁ་ནས་བཟུང་སྟེ་བྱའོ། ། །
ཞེས་སོ། །དགེ་སློང་གིས་གཟུང་བར་བྱ་བའམ་རེག་པར་བྱ་བ་མ་ཡིན་པ་གསེར་
དངུལ་སོགས་བྱིན་གྱིས་རློབ་པ་ཉིད་ལ་ནི་གཉིས་ཀ་འགྲེང་ཞིང་རྫས་དེ་མདུན་དུ་
བཞག་སྟེ་གཉིས་ཀའི་ལག་པ་རྫས་དེའི་སྟེང་གི་བར་སྣང་ལ་ཁ་སྦུབས་ནས་བྱིན་གྱིས་

ཟ
བརླབ་པར་བྱའོ། །གསོལ་བ་དང་། གསོལ་བ་དང་གཉིས་དང༌། གསོལ་བ་དང་
བཞིའི་ལས་ཐམས་ཅད་ནི་འདུག་པ་ཉིད་ཀྱིས་བྱ་དགོས་སོ། །ཊི་ཀ་ལས། སྤྱོད་ལམ་
གཞན་གྱིས་ནི་མི་བྱ་བའོ། །བརྟད་པ་བྱུང་ན་ནི་སྤྱོད་ལམ་གཞན་གྱིས་ཀྱང་གསོ་སྦྱོང་
ལ་སོགས་པའི་ལས་བྱའོ། །ཞེས་སོ། །གསུམ་པ་གང་ལ་བརྗོད་པའི་ཡུལ་སོགས་ཀྱི་
སྐབས་ནི། དགེ་འདུན་ནམ་གཅིག་ཁོ་ན་ལ་མ་བརྟེན་པ་ལ་ནི་གང་ཟག་དགེ་སློང་ལ་
བརྗོད་པར་བྱ་བ་ཉིད་དོ། །ཆོས་གོས་དབྱུང་བ་དང་བྱིན་གྱིས་བརླབ་པ་ནི་ཉེ་བར་མི་
གནས་ན་ཡིད་ཀྱིས་རྣམ་པར་བརྟགས་པས་ཆགས་སོ། །སྔ་མ་མ་ཕྱུང་ན་ཕྱི་མ་མི་ཆགས་
སོ། །གཅིག་པུས་བྱིན་གྱིས་རློབ་ན་དེ་ལ་དང་པོར་བསམ་པ་སྒྲུབ་ཅིང་ཚིག་ཏུ་བརྗོད་
པར་བྱའོ། །དགེ་སློང་དག་འདུ་བ་ཉིད་ན་བླ་གོས་ཕྲག་པ་གཅིག་ཏུ་བྱས་པ་ཉིད་དོ། །རང་
གི་དོན་དུ་སྔགས་ལན་གསུམ་རྗོད་པར་བྱེད་པ་ཉིད་ན་དེའི་འོས་ཉིད་ན་ཕྱག་བྱས་ཏེའོ། །
གསང་སྟེ་སྟོན་པར་ཡང་ངོ་། །སྣམ་སྦྱར་དང་བཅས་པ་ཉིད་ན་བསྙེན་པར་རྫོགས་པའི་
ཕྱིར་འདུས་པ་ལ་ཡང་ངོ་། །དང་པོར་གསུམ་མོ། །དེའི་དོན་ཉིད་དུ་དང་ཉི་མ་བརྗོད་པ་
ལ་ཐལ་མོ་སྦྱར་བ་ཉིད་དོ། །གལ་ཏེ་གང་ཟག་གིས་རང་གི་དོན་དུ་བརྗོད་ན་གསོལ་བ་
བཏབ་པས་མཇུག་ཏུ་ཐབས་ཡིན་ནོ་ཞེས་སོ། །དེའི་རྗེས་ལ་ཅིག་ཤོས་ཀྱིས་ལེགས་སོ་
ཞེས་སོ། །དགེ་འདུན་ཁོ་ན་ལ་བརྗོད་དགོས་པ་སྤོ་བའི་ཉི་མ་བརྗོད་པ་ལྟ་བུ་དང་དགེ་
སློང་ཕ་མ་ལ་སོགས་པ་གང་ཟག་གཅིག་ལ་བརྗོད་དགོས་པ་དུས་མ་ཡིན་པར་གྲོང་དུ་
འཇུག་པ་ཞུ་བ་ལྟ་བུ་ཡིན་ལ། དེ་ལྟར་དགེ་འདུན་ནམ་གང་ཟག་གཅིག་ཁོ་ན་ལ་ངེས་
པར་མ་བརྟེན་པ་སྤྱི་ཙམ་དུ་གསུངས་པ་ཆོས་གོས་བྱིན་གྱིས་བརླབ་པ་ལ་སོགས་པ་
རྣམས་ལ་ནི་བརྗོད་པའི་ཡུལ་དགེ་འདུན་དུ་ལོངས་པ་མི་དགོས་ཀྱི་གང་ཟག་དགེ་སློང་
ལ་བརྗོད་པར་བྱ་བ་ཉིད་དོ། །དེ་ལྟར་ན་མདོ་འདིས་ནི་དགེ་སློང་གི་ཆོས་གོས་དང་
ལྷུང་བཟེད་བྱིན་གྱིས་རློབ་པ་ལ་སོགས་པ་རྣམས་ནི་བརྗོད་པའི་ཡུལ་དགེ་སློང་གཅིག་
ལ་བརྗོད་པར་བྱ་བ་ཉིད་དོ་ཞེས་བསྟན་ཏོ། །དེ་བཞིན་དུ་དགེ་སློང་མ་རྣམས་ཀྱིས་ཀྱང་

དགེ་སློང་མ་གཅིག་ལ་བརྗོད་པར་བྱའོ། །ཆོས་གོས་ཀྱི་བྱིན་རླབས་དབྱུང་བ་དང༌།
བྱིན་གྱིས་བརླབ་པ་ནི་ཡུལ་དགེ་སློང་ཉེ་བར་མི་གནས་ན་དབྱུང་བ་དང་བྱིན་གྱིས་
བརླབ་པ་དག་རང་གི་ཡིད་ཀྱིས་རྣམ་པར་བརྟགས་པས་ཆགས་སོ། །བྱིན་གྱིས་རློབ་
པ་ལ་གང་བྱིན་གྱིས་བརླབ་པའི་གོས་དེ་དྲུང་དུ་ཡོད་དགོས་ཀྱང་དབྱུང་བ་ལ་ནི་མ་ངེས་
ཏེ། ཊཱི་ཀ་ལས། ཆོས་གོས་བྱིན་གྱིས་རློབ་པ་ལ་(ཆོས་གོས་}ཉེ་བར་གནས་པ་ལ་བྱིན་གྱིས་
བརླབ་པར་བྱའོ། །དབྱུང་བ་ལ་ནི་ཉེ་བར་གནས་པ་མི་དགོས་སོ་ཞེས་གསུངས་པས་སོ། །
འཚོ་བའི་ཡོ་བྱད་སྣམ་སྦྱར་ལ་སོགས་པའི་བྱིན་རླབས་སྔ་མ་མ་ཕྱུང་ན་བྱིན་རླབས་ཕྱི་
མ་མི་ཆགས་སོ། །དེའང་ཆོས་གོས་རྙིང་པའི་བྱིན་རླབས་མ་བྱུང་བར་ཕྱི་མ་གསར་བའི་
བྱིན་རླབས་མི་ཆགས་སོ། །དམིགས་བསལ་ནི་དགེ་སློང་མས་ཟླ་བ་ཕྱེད་ཕྱེད་ཅིང་ཆོས་
གོས་བྱིན་གྱིས་བརླབ་པ་ནི་སྔ་མ་མ་ཕྱུང་བར་ཡང་ཕྱི་མ་ཆགས་སོ། །གྲོགས་མེད་པར་
དགེ་སློང་གཅིག་པུས་ཆོས་གོས་སམ་ལྷུང་བཟེད་དམ་གསོ་སྦྱོང་ལ་སོགས་པ་བྱིན་
གྱིས་རློབ་ན་བྱིན་གྱིས་བརླབ་རྒྱུ་དེ་ལ་དང་པོར་འདི་བྱིན་གྱིས་བརླབ་བོ་སྙམ་དུ་
བསམ་པ་སྒྲུབ་ཅིང་དེའི་འོག་ཏུ་བྱིན་གྱིས་རློབ་པའི་སྔགས་ཚིག་ཏུ་ཡང་བརྗོད་པར་
བྱའོ། །གསོ་སྦྱོང་ལ་སོགས་པའི་ཆེད་དུ་དགེ་སློང་དགུ་ལྷན་ཅིག་འདུ་བ་ཉིད་ནུ་ཕྲག་
པོ་གཡས་པ་ཕྱུང་ནས་བླ་གོས་ཕྲག་པ་གཅིག་ཏུ་བྱས་པ་ཉིད་དོ། །གཞན་ཡང་མཆིལ་
ལྷམ་ཕུད་ཅིང་འདུག་ལཾ། ལག་པའི་ཐལ་མོ་བསྣོལ་བ་དང་། ཁ་མ་བཏུམས་པ་ལ་
སོགས་པའི་སྒོ་ནས་སྤྱོད་ལམ་ཚུལ་བཞིན་བྱ་དགོས་ཏེ། བུ་སྟོན་གྱི་ལས་བརྒྱ་རྩའི་རྣམ་
བཤད་ལས། ཉེས་མེད་དུ་ཆགས་པ་ལ་སྤྱོད་ལམ་དང་། གོ་རིམ་དང་། ཚིག་ཕྱེད་ཀྱང་
མ་འཁྲུགས་པ་དགོས་སོ། །ཞེས་དང༌། ལོ་ཆེན་གྱིས་མཛད་པའི་སྔ་འགྱུར་མཁན་བརྒྱུད་
རྣམ་ཐར་ཉུང་གསལ་སྒྲོན་མེ་ལས། ལས་ཆོག་དཔེ་ཀློག་བྱེད་པ་དང༌། ལས་གྲ་རྣམས་
ཀྱིས་ཀྱང་ཆོ་ག་ལ་ཐུགས་མི་གཏོད་པར། འགྲོ་འདུག་དང༌། ངག་བཟླ་བྱེད་པ་དང༌། །
ལས་གྲ་གྱེས་ནས་ལས་སློབ་ཀྱི་གདམས་ངག་ཟུར་དུ་འདེབས་པ་སོགས་ཟོར་ཡང་མི་

མཛད་པར་ཕྲ་ཞིབ་ཀྱི་ཕྱག་ལེན་རྣམ་པར་དག་པ་འདི་ཉིད་མི་ཉམས་ཤིང་གོང་འཕེལ་དུ་
འགྱུར་བའི་སྒོ་ནས་སྤྱིར་རྒྱལ་བའི་བསྟན་པ་སྤྱི་དང་ཁྱད་པར་མཁན་ཆེན་ཞི་བ་འཚོའི་རིང་
ལུགས་རྒྱས་པར་བྱ་བའི་ཕྱིར་དང་། ངེས་འབྱུང་གི་ཚུལ་ཁྲིམས་དོན་དུ་གཉེར་བའི་བློ་ལྡན་
རྣམས་ཀྱི་རྒྱུད་ཆུད་མི་གཟོན་པར་བསྐྱང་བ་ལ་ནན་ཏན་དུ་མཛོད་ཅིག་ཅེས་གསོལ་བ་
འདེབས་སོ། །ཞེས་གསུངས་པ་ལྟར་རོ། །ཆོས་གོས་བྱིན་གྱིས་རློབ་པའམ་སྤོ་བ་སྦྱིན་
པར་གསོལ་བ་འདེབས་པ་ལ་སོགས་པ་རང་གི་དོན་དུ་སྔགས་ལན་གསུམ་གང་ཟག་
གམ་དགེ་འདུན་ལ་རྗོད་པར་བྱེད་པ་ཉིད་ནུ་ཟླ་བོ་དེ་ཕྱག་བྱ་བ་དེའི་འོས་ཉིད་བསླབ་
པ་རྒན་པའམ་གཞོན་ཡང་དགེ་འདུན་དུ་ལོངས་ན་ཕྱག་བྱས་ཏེ་བརྗོད་པར་བྱའོ། །
དེའང་རང་གི་དོན་དུ་ཞེས་སྨོས་པའི་ཤུགས་ཀྱིས་གཞན་གྱི་དོན་དུ་བརྗོད་ན་ནི་ཕྱག་བྱ་
མི་དགོས་སོ་ཞེས་བསྟན་ཏེ། དེའི་དམིགས་བསལ་ནི་བདག་སང་ལྷུང་བཟེད་འབྲེལ་
མེད་འབྲིམ་པར་འགྱུར་གྱིས་ཞེས་དགེ་འདུན་ལ་བརྗོད་པའི་ཚེ་ན་ནི་གཞན་གྱི་དོན་དུ་
བརྗོད་པ་ཡིན་ཡང་ཕྱག་འཚལ་དགོས་པར་ལུང་རྣམ་འབྱེད་དང་ཀརྨ་ཤ་ཏཾ་ལས་བཤད་
དོ། །སྔགས་ལན་གསུམ་རྗོད་པར་བྱེད་ན་ཞེས་སྨོས་པའི་ཤུགས་ཀྱིས་སྔགས་ལན་
གཅིག་རྗོད་པར་བྱེད་ན་ནི་ཕྱག་བྱ་མི་དགོས་སོ་ཞེས་བསྟན་ཏེ། དེའི་དམིགས་བསལ་
ནི་སོར་བཤགས་ཀྱི་མཐོལ་བའི་སྔགས་རྗོད་པར་བྱེད་པ་ན་ལན་གཅིག་བརྗོད་པ་ཡིན་
ཡང་ཕྱག་འཚལ་དགོས་པར་སོར་འགྲེལ་ཀུན་བཏུས་ལས་བཤད་དོ། །རྐྱེན་དབང་
གིས་དགག་དབྱེ་ལན་གཅིག་བརྗོད་པ་ན་ཡང་ཡུལ་དེ་བསླབ་པ་རྒན་ན་ཕྱག་བྱ་དགོས་
སོ། །གསང་སྟེ་སྟོན་པའི་སློབ་དཔོན་གྱིས་བར་ཆད་རྣམས་གསང་སྟེ་སྟོན་པར་བྱེད་པ་
ཉིད་ན་ཡང་ངོ་སྟེ་ཕྱག་བྱས་ཏེའོ། །དེའང་འགྲེལ་ཆུང་ལས། བསྙེན་པར་རྫོགས་པའི་
ཚེ་ལྐོག་ཏུ་བར་ཆད་འདྲི་བ་ནི་ཐོག་མར་ཕྱག་འཚལ་དུ་བཅུག་ལ་དེ་ནས་བར་ཆད་དྲི།
ཞེས་གསུངས་པ་ལྟར་རོ། །བསྙེན་རྫོགས་བྱ་བའི་གང་ཟག་ལ་སྣམ་སྦྱར་བསྐོན་པས་
སྣམ་སྦྱར་དང་བཅས་པ་ཉིད་ན་བདག་ཉིད་བསྙེན་པར་རྫོགས་པའི་ཕྱིར་འདུས་པ་

ཉིད་ཀྱི་དགེ་འདུན་ལ་ཡང་ངོ་སྟེ་བསྒྲུབ་བྱ་དེས་ཕྱག་བྱའོ་ཞེས་པའོ། །བསྙེན་པར་
རྫོགས་པར་བྱ་བའི་ཕྱིར་འདུས་པའི་དང་པོར་དགེ་སློང་རེ་རེ་ལ་ཕྱག་གསུམ་གསུམ་མོ། །
ཊི་ཀ་ལས། འདི་ལྟར་བྱས་པས་བདག་ཉིད་དགེ་འདུན་ནང་དུ་འཇུག་པར་སྟོན་ཅིང་།
བསམ་པ་དྲག་པོས་དང་པོར་འཇུག་པར་རིགས་པས་དེའི་ཕྱིར་འདིར་དང་པོར་ལན་
གསུམ་ཕྱག་བྱ་བར་གསུངས་སོ་ཞེས་སོ། །རབ་ཏུ་ཕྱུང་བར་ཞུ་བ་དང་མཁན་པོར་
གསོལ་བ་དང་བསྙེན་པར་རྫོགས་པར་གསོལ་བ་ལ་སོགས་པ་ལ་རྟེན་གང་ཟག་དེའི་
དོན་ཉིད་དུ་འདུས་པའི་དགེ་འདུན་ནམ་གང་ཟག་འདུས་པ་ལ་ཆོ་ག་དེ་དག་རྗོད་ཚེ་
ཐལ་མོ་སྦྱར་བ་ཉིད་དང་སྤོ་བའི་དུས་འདས་པ་བརྗོད་པ་ལ་སོགས་པ་ཉི་མ་བརྗོད་པ་
ལ་གང་ཟག་དེས་ཐལ་མོ་སྦྱར་བར་བྱ་བ་ཉིད་དོ། །ཆོས་གོས་བྱིན་གྱིས་བརླབ་པ་ལ་
སོགས་པ་གལ་ཏེ་གང་ཟག་གིས་རང་གི་དོན་དུ་གང་ཟག་ལ་སྔགས་བརྗོད་ན་གང་ལ་
གསོལ་བ་བཏབ་པས་རྟེན་གྱིས་སྔགས་བརྗོད་པའི་མཇུག་ཏུ་ཐབས་ཡིན་ནོ། །ཞེས་
བརྗོད་དགོས་སོ། །རང་འགྲེལ་ལས། དེ་ལྟར་བྱས་ན་དོན་དེ་བསྒྲུབ་པའི་ཐབས་ཡིན་ནོ་
ཞེས་བྱ་བའི་དོན་ནོ། །ཞེས་སོ། །ཐབས་ཡིན་ནོ་ཞེས་བྱ་བའི་ཚིག་བརྗོད་པ་དེའི་རྗེས་
ལ་གང་ལ་གསོལ་བ་བཏབ་པའི་ཡུལ་ལས་ཅིག་ཤོས་གསོལ་བ་འདེབས་པའི་གང་
ཟག་དེ་ཉིད་ཀྱིས་ལེགས་སོ་ཞེས་བརྗོད་དགོས་སོ། །ཐབས་ཡིན་ནོ་ཞེས་གང་སྨྲས་པ་
དེ་ལེགས་ཏེ། དེ་ནི་ཐབས་ཡིན་ནོ་ཞེས་བྱ་བའི་དོན་ནོ་ཞེས་རང་འགྲེལ་ལས་སོ། །
ཡུལ་མེད་པར་རང་གཅིག་པུས་ཆོ་ག་བཟླས་ཚེ་ཐབས་ལེགས་བརྗོད་མི་དགོས་སོ། །
བཞི་པ་བསྐོ་བའི་གང་ཟག་གི་ཁྱད་པར་བསྟན་པའི་སྐབས་ནི། འདུན་པ་དང་ཞེ་སྡང་
དང་གཏི་མུག་དང་འཇིགས་པས་འགྲོ་བ་དང་བྲལ་བ། བྱས་པ་དང་མ་བྱས་པ་དྲན་པར་
ནུས་པ་སྤྲོ་བར་བྱས་ཏེ་བསྐོའོ། །ཞེས་གསུངས་ཏེ། བསྐོ་བའི་ལས་ཐམས་ཅད་ལ་ཡུལ་
དེ་འདུན་པ་སྟེ་ཆགས་པ་དང་ཞེ་སྡང་དང་གཏི་མུག་དང་འཇིགས་པས་འགྲོ་བ་སྟེ་འགྲོ་
བ་བཞི་དང་བྲལ་བ། གནས་མལ་བསྟབས་པ་ལྟ་བུ་བྱས་པ་དང་མ་བྱས་པ་དྲན་པར་

ནུས་པ་ལ་སྤྲོ་བ་དྲིས་ནས་སྤྲོ་བར་བྱས་ཏེ་བསྐོ་བར་བྱའོ། །འདི་ལ་མཚོ་སྣ་པས་བསྙེན་
པར་མ་རྫོགས་པའི་རྟེན་ལ་ཆོ་ག་རྗེས་སུ་བསྒྲིག་པའི་ཚུལ་གྱིས་བསྐོ་ལས་ཡོད་པར་
བཤད་ཀྱང་། བུ་སྟོན་གྱི་ལས་བརྒྱ་རྩའི་རྣམ་བཤད་ལས། ཁ་སྐོང་བར་མི་འོས་པའི་
ཕྱིར་བསྐོ་ལས་མེད། ལས་གྲལ་དུ་འདུ་བར་མི་དབང་བའི་ཕྱིར་བྱིན་གྱིས་བརླབ་པ་
སོགས་མེད་དོ། །ཞེས་དང༌། དེ་བཞིན་དུ་དཔག་སྟེ་ལས་བསྙེན་པར་མ་རྫོགས་པའི་
རྟེན་ལ་བསྐོ་ལས་མེད་པར་བཤད་དོ། །ལྔ་པ་ལས་ཐམས་ཅད་ཀྱི་སྔོན་འགྲོ་དང་
མཇུག་གི་ཆོ་ག་བསྟན་པའི་སྐབས་ནི། བྱས་པ་ཉིད་ན་གནས་པ་བརྗོད་པར་བྱའོ། །
མཚམས་གཅོད་པ་ཉིད་ནི་བཅད་པ་དང་འདྲ་བ་ཉིད་དུ་ཤེས་པར་བྱའོ། །སྡུད་པར་བྱེད་
པས་གཎྜི་བརྡུང་བ་དང་འདྲི་བ་ལ་བརྗོད་པ་རྗེས་སུ་བསྒྲུབ་པ་དག་གིས་བསྡུ་བར་བྱ་བ་
དག་ལ་གོ་བར་བྱའོ། །དེས་དེ་དག་གི་དོན་དུ་སྟན་བཤམ་མོ། །བསྐོས་པའི་བྱ་བ་
དེའི་དོན་ཉིད་ལ་ནི་དེ་ཉིད་དོ། །ཐམས་ཅད་ལ་རྒན་རིམ་དུའོ། །བླང་བར་བྱ་བ་ལ་ནི་
འདོད་པ་མཆོག་ཉིད་ཡིན་ནོ། །ཞེས་གསུངས་ཏེ། གསོལ་བ་དང་གཉིས་ཀྱི་ལས་སམ་
གསོལ་བ་དང་བཞིའི་ལས་བྱས་པ་ཉིད་ན་ལས་བྱས་པ་བརྟན་པར་གནས་པ་སྟེ་ལས་ཀྱི་
མཇུག་སྡུད་བརྗོད་པར་བྱའོ། །གསོལ་བ་འབའ་ཞིག་པའི་ལས་ལ་ནི་ཆོ་ག་འདི་མེད་དེ།
གསོལ་བ་ནི་གོ་བར་བྱ་བ་ཙམ་ཡིན་པའི་ཕྱིར་རོ་ཞེས་ཊཱི་ཀ་ལས་སོ། །མཚམས་གཅོད་
པར་བྱེད་པ་ཉིད་ནི་བཅད་ཟིན་པ་སྲུང་བ་དང་འདྲ་བ་ཉིད་དུ་ཤེས་པར་བྱའོ། །དེའང་
དཔེར་ན་དགེ་འདུན་ནམ་དགེ་སློང་གིས་ཕྱོགས་བཞིའི་མཚན་མ་བརྟན་པོ་ཚུན་ཆད་ཀྱི་
མཚམས་ཀྱི་ནང་མ་མནན་པར་མཚམས་བསྲུང་བ་མི་འགྲུབ་པ་དེ་བཞིན་དུ་དགེ་འདུན་
གྱིས་མཚམས་ཀྱི་ནང་མ་མནན་པར་མཚམས་གཅོད་པའང་མི་འགྲུབ་བོ། །འོན་ཀྱང་
དཀྱིལ་འཁོར་བ་སྲུང་བ་ནི་དཀྱིལ་འཁོར་བའི་ནང་དུ་མི་གནས་པར་ཕྱི་རོལ་མཚམས་
པོ་ཆེའི་ནང་དུ་གནས་པས་འགྲུབ་མོད་ཀྱི། དཀྱིལ་འཁོར་བ་གཅོད་པ་ནི་མཚམས་པོ་
ཆེ་ན་གནས་པས་མི་འགྲུབ་ཀྱི་དཀྱིལ་འཁོར་བ་ཉིད་དུ་འདུག་སྟེ་གཅད་པར་བྱའོ། །

དགེ་འདུན་པ་རྣམས་གསོ་སྦྱོང་སོགས་ཀྱི་གནས་སུ་སྡུད་པར་བྱེད་པས་གཎྜི་བརྡུང་བ་
དང་། ཅིའི་ཕྱིར་བརྡུང་ཞེས་འདྲི་བ་ལ་གསོ་སྦྱོང་གི་ཕྱིར་སོགས་ཀྱི་ལན་བརྗོད་པ་རྗེས་
སུ་བསྒྲུབ་པ་དག་གིས་ལས་སོགས་ཀྱི་གནས་སུ་བསྡུ་བར་བྱ་བ་དགེ་སློང་དག་ལ་གོ་
བར་བྱའོ། །སྡུད་པར་བྱེད་པ་དེས་བསྡུ་བར་བྱ་བའི་དགེ་སློང་དེ་དག་གི་དོན་དུ་སྟན་
བཤུམ་མོ། །སྐྲ་བརྐྱང་གདིང་བར་བསྐོས་པ་ལྟ་བུ་བསྐོས་པའི་བྱ་བ་དེའི་དོན་སྟན་
བཤམ་པ་ལ་སོགས་པ་དགེ་འདུན་འདུ་བའི་སྐབས་ཀྱི་བྱ་བ་བསྒྲུབ་པ་ཉིད་ལ་ནི་
བསྐོས་པར་བྱས་པ་དེ་ཉིད་ཀྱི་ལས་ཉིད་དོ། །ཤིང་དྲུང་དང་ནེའུ་གསིང་ལ་སོགས་པ་
འདུག་པའི་གནས་ཐམས་ཅད་ལ་ནི་བསླབ་པ་རྒན་རིམ་དུ་བསྐོ་བར་བྱའོ། །བླང་བར་
བྱ་བ་གནས་མལ་ལ་སོགས་པ་དག་ལ་ནི་གང་ལེན་པར་འདོད་པ་དེ་མཆོག་ཉིད་ཡིན་
ནོ། །དེས་ན་དངོས་པོ་ལས་རྣམ་པར་མི་གཞག་གོ །སྐབས་འདིའི་ཊཱི་ཀ་ལས། འདུ་བ་
དང་ཕྱག་བྱ་བ་དང་མདུན་དུ་འགྲོ་བ་དག་ལ་ནི་རྒན་རིམ་དུ་ཁོ་ནས་རྣམ་པར་གཞག་གི་
འདོད་པས་རྣམ་པར་མི་གཞག་གོ །ཞེས་སོ། །ལས་ཀྱི་གཞི་ཞུ་བ་ལ་སོགས་པའི་
སྐབས་ནས་འབྱུང་བའི་ལས་དང་སྔགས་སྤྱིར་བསྟན་པའོ། །གཉིས་པ་ཐུན་མོང་མིན་
པ་བསྟན་པའི་སྐབས་ལ་དགུ་ལས། དང་པོ་ལས་ཐོས་སུ་མི་རུང་བ་དམིགས་བསལ་
དང་བཅས་པ་ནི། བསྒོ་བ་ལས་བྱུང་བ་ཕྱིར་མ་བཅོས་པས་ལས་ཉམས་སུ་མྱོང་བར་མི་
བྱའོ། །གསོ་སྦྱོང་དང་དགག་དབྱེ་དག་ནི་མ་གཏོགས་སོ། །ཞེས་གསུངས་ཏེ། དབྱེན་
དང་དེ་རྗེས་ཕྱོགས་དང་ཁྱིམ་སུན་འབྱིན་དང་བཀའ་བློ་མི་བདེ་བ་དང་། སྡིག་པ་ཅན་
གྱི་ལྟ་བའི་རྣམ་པ་མི་གཏོང་བའི་ལྟུང་བྱེད་བཅས་བསྒོ་བ་ལས་བྱུང་བའི་ལྟུང་བ་ལྔ་ལྟ་
བུ་བྱིན་གྱིས་བརླབས་པ་དང་བཤགས་པས་ཕྱིར་མ་བཅོས་པས་གསོལ་བ་དང་བརྗོད་
པའི་ལས་ཉམས་སུ་མྱོང་བར་མི་བྱའོ། །རང་འགྲེལ་ལས། དེ་མྱོང་བ་དེ་ལ་ནི་ཉེས་
བྱས་སོ། །གང་དག་གིས་དེ་ཁ་ན་མ་ཐོ་བ་དེ་ཕྱིར་མ་བཅོས་པར་ཤེས་བཞིན་དུ་དེ་དང་
ལྷན་ཅིག་ལས་ཉམས་སུ་མྱོང་བར་བྱེད་པ་དེ་དག་ལ་ཡང་ཉེས་བྱས་སུ་འགྱུར་བར་རིག་

པར་བྱའོ། །ཞེས་གསུངས་སོ། །བསྒོ་བ་ལས་བྱུང་བའི་ལྟུང་བ་ཕྱིར་མ་བཅོས་པ་འདི་
དག་མཚམས་གཅོད་པའི་ལས་ལ་ཡང་འདུ་མི་དགོས་སོ། །བསྒོ་བ་ལས་བྱུང་བ་ཞེས་
བྱེ་བྲག་ཏུ་སྨོས་པ་ནི་དེ་དག་ལས་ལ་མ་གུས་པར་བྱས་པ་ལས་གྱུར་པ་ཡིན་པས་ཆད་
པར་བཅས་སོ། །དེའི་དམིགས་བསལ་དེ་དག་གིས་གསོ་སྦྱོང་དང་དགག་དབྱེ་དག་ནི་
ཉམས་སུ་མྱོང་བར་བྱས་ཀྱང་ཉེས་བྱས་སུ་འགྱུར་བ་ལ་མ་གཏོགས་སོ། །གཉིས་པ་ཁ་
སྐོང་གི་མཚན་ཉིད་བསླབ་བྱ་དང་བཅས་པ་ནི། མཚམས་གཞན་ན་གནས་པ་ནི་གང་གི་
ཡན་ལག་ཉིད་ཀྱང་མ་ཡིན་ནོ། །དེར་སོང་ན་ཚོགས་པའི་ཡན་ལག་ཉམས་སོ། །
གཅིག་ཏུ་རྐང་པ་ཡ་གཅིག་ལ་གཅིག་ཏུ་ཡ་གཅིག་ན་གཉིས་ཀར་གནས་པ་ཉིད་དོ། །
ཐམས་ཅད་ནོན་པ་ལ་གནས་ན་ནོན་པ་ཉིད་དོ། །དུ་མར་གནས་པར་ཁས་བླངས་པ་ལ་
ནི་ཆགས་པ་ཁོ་ནའོ། །གནས་མལ་དུ་མ་མནོད་པར་རིགས་པ་ཉིད་དོ། །དེས་ཅི་དགར་
གནས་པར་བྱ་བ་ཉིད་དོ། །རྒྱལ་བ་ནི་མི་མཐུན་པར་བྱེད་པ་ཉིད་མ་ཡིན་ནོ། །ཁ་སྐོང་
བར་བྱེད་པ་ཉིད་མ་ཡིན་ནོ། །ཞེས་གསུངས་ཏེ། དགེ་འདུན་ནམ་གང་ཟག་མཚམས་
གཞན་ན་གནས་པ་ནི་ལས་ཀྱི་ཁ་སྐོང་བ་ལ་སོགས་པ་ཆོ་ག་རྣམ་བཞག་གང་གི་ཡན་
ལག་ཉིད་ཀྱང་མ་ཡིན་ནོ། །འོག་ཏུ་སྤྱིར་བཅོས་ཀྱི་གཞིའི་སྐབས་སུ། མཚམས་གཞན་
ན་གནས་པ་ལ་ཡང་ངོ་ཞེས་པ་ནི་འདིའི་དམིགས་བསལ་ཡིན་ནོ། །འདུན་པ་དང་
ཡོངས་དག་དང་དགག་དབྱེ་གང་ཟག་གཞན་ལས་བླངས་ནས་དགེ་འདུན་གྱི་ནང་དུ་མ་
བརྗོད་པར་མཚམས་གཞན་དེར་སོང་ནུ་ཚོགས་པ་གཅིག་པའི་ཡན་ལག་ཏུ་གྱུར་པ་
འདུན་པ་སོགས་སྔར་བླངས་པ་དེ་ཉམས་སོ། །དེའི་དམིགས་ཀྱིས་བསལ་བ་ནི་དེས་
འཇིགས་པས་མཚམས་ཀྱི་ཕྱི་རོལ་ནས་ཁྱེར་ཏེ་འོངས་པ་ལ་ནི་ཉེས་པ་མེད་དོ་ཞེས་
གང་སྨོས་པ་དེ་ཡིན་ནོ། །འགྲེང་ན་ཁ་སྐོང་བར་མི་འོས་པས་འདུག་ནས་མཚམས་
གཅིག་ཏུ་རྐང་པ་ཡ་གཅིག་བཞག་ལ་མཚམས་གཅིག་ཏུ་རྐང་པ་ཡ་གཅིག་བཞག་ན་
དགེ་སློང་དེ་མཚམས་གཉིས་ཀར་གནས་པ་ཉིད་དོ། །དེས་ན་གང་ཟག་དེས་མཚམས་

་
གཉིས་ཀའི་དགེ་འདུན་གྱི་ཁ་བསྐང་དུ་རུང་བ་ཉིད་དོ། །གཙུག་ལག་ཁང་དུ་མའི་
མཚམས་ཐམས་ཅད་ནོན་པའི་ཤིང་ངམ་རེ་ལྡེ་ལ་སོགས་པ་ལ་དགེ་སློང་གནས་ན་ནི་
མཚམས་ཅི་ཙམ་ནོན་པ་དེ་དག་ཏུ་དགེ་སློང་དེ་གནས་པ་ཉིད་དོ། །དེས་ན་མཚམས་ཇི་
སྙེད་ནོན་པ་དེ་དག་གི་དགེ་འདུན་གྱི་གྲངས་ཀྱི་ཁ་བསྐང་དུ་རུང་བ་ཉིད་དོ། །གང་གིས་
མཚམས་གཅིག་ཏུ་རྐང་པ་ཡ་གཅིག་བཞག་ལ་གཅིག་ཏུ་རྐང་པ་ཡ་གཅིག་བཞག་གམ་
མཚམས་དུ་མར་ནོན་པའི་རྫས་ལ་གནས་པས་གནས་དུ་མར་དབྱར་གནས་པར་ཁས་
བླངས་པ་ལ་ནི་དབྱར་གནས་པར་ཁས་བླངས་པ་ཆགས་པ་ཁོ་ནའོ། །གནས་དུ་མར་
དབྱར་གནས་པར་ཁས་བླངས་པའི་དགེ་སློང་གིས་གནས་མལ་གྱི་སྐལ་བ་ནི་གང་དག་
ཏུ་དབྱར་གནས་པར་ཁས་བླངས་པའི་གཙུག་ལག་ཁང་རེ་རེ་ནས་རེ་རེ་བླང་སྟེ་དུ་མ་
མནོད་པར་རིགས་པ་ཉིད་དོ། །ཅི་དེས་གཙུག་ལག་ཁང་ཐམས་ཅད་དུ་མཉམ་པར་
གནས་པར་བྱའམ། འོན་ཏེ་ཅི་དགར་གནས་པར་བྱ་ཞེ་ན། གནས་དུ་མར་དབྱར་
གནས་པར་ཁས་བླངས་པ་དེས་གནས་དེ་དག་ཏུ་ཅི་དགར་གནས་པར་བྱ་བ་ཉིད་དོ། །
རྒྱལ་བ་སངས་རྒྱས་མཚམས་ནང་ན་བཞུགས་པ་ནི་མ་འདུས་ཀྱང་དགེ་འདུན་གྱི་ལས་
ལ་མ་འདུས་པས་མི་མཐུན་པར་བྱེད་པ་ཉིད་མ་ཡིན་ནོ། །དཀོན་མཆོག་གཞན་ཡིན་
པས་ལས་ཀྱི་ཁ་སྐོང་མི་འོས་པའི་ཕྱིར་རོ། །སངས་རྒྱས་ཀྱིས་ཕྱིར་བཟློག་ན་ནི་ཆགས་
ཏེ། དེ་ལ་ཁ་སྐོང་དུ་རུང་བ་མི་དགོས་པའི་ཕྱིར་དང་། སངས་རྒྱས་ཀྱིས་གསུངས་པ་
དགེ་འདུན་ལས་གཡོ་བ་མེད་པའི་ཕྱིར་རོ། །རྒྱལ་བ་ནི་དགེ་འདུན་གྱི་གྲངས་ཀྱི་ཁ་
སྐོང་བར་བྱེད་པ་ཉིད་མ་ཡིན་ནོ། །འོན་ཀྱང་བུ་སྟོན་གྱི་ལས་བརྒྱ་རྩའི་རྣམ་བཤད་
ལས། མཚན་མོའི་ཐུན་ཐ་མ་ལ་བབས་ཏེ་རྔ་བརྡུང་དུ་ཉེ་བའི་མཚན་མོ་སྐྱ་རེངས་
འཆར་བའི་དུས་ཀྱི་ཚོད་ལ་བབས་པས། ད་ནི་རིང་པོར་མི་ཐོགས་པར་སྐྱ་རེངས་
འཆར་ལགས་ན། བཅོམ་ལྡན་འདས་སོ་སོར་ཐར་པའི་མདོ་གདོན་དུ་གསོལ། །ཞེས་
གསུངས་པས་སོ་སོར་ཐར་པའི་མདོ་གདོན་དུ་རུང་བའི་ཕྱིར་ལས་བྱེད་པ་པོར་མི་རུང་

བ་མེད་དོ་ཞེས་གསུངས་ཀྱང་། དེ་ནི་སངས་རྒྱས་ཀྱིས་ཁ་སྐོང་མི་དགོས་པའི་དབང་དུ་
བྱས་པ་ཡིན་ནོ། །གསུམ་པ་ལས་བརྗོད་པའི་སྤྲོས་པ་ནི། དེས་བྱ་བ་ལས་མ་ཡིན་པས་
མི་ཆགས་སོ། །ཚིག་ཕལ་ཆེར་བྱས་པ་ཉིད་ན་བྱས་པ་ཉིད་དོ། །འོག་མ་མེད་པ་ལའོ། །
མཚན་མ་དག་མ་བརྗོད་པ་ཉིད་ན་མ་བཅད་པ་ཉིད་ཡིན་ནོ། །ཞེས་གསུངས་ཏེ། གསོལ་
བཞི་ལྟ་བུ་ལས་དེས་བྱ་བ་བསྙེན་པར་རྫོགས་པ་ལ་སོགས་པ་གང་ཡིན་པ་དེ་ལས་དེ་
མ་ཡིན་པ་གསོལ་གཉིས་དང་། གསོལ་བ་འབའ་ཞིག་པ་དང་། ལས་མིན་པ་གཞན་
པས་བྱས་ན་མི་ཆགས་སོ། །འདི་ལུང་ཞུ་བ་ལས་བསྙེན་པར་རྫོགས་པའི་སྐབས་སུ་
གསུངས་པ་ཡིན་མོད་ཀྱི། ཐམས་ཅད་ལ་འདྲ་བའི་ཕྱིར་མདོ་འདི་བྱས་པར་རང་འགྲེལ་
ལས་གསུངས་སོ། །དེ་ཡང་གསོལ་གཉིས་ལ་བརྗོད་པ་ལྷག་ནས་གསོལ་བཞིར་སོང་
བ་ལྟ་བུ་ཡིན་ན་ལས་ཆགས་ཀྱང་གསོལ་བཞི་ལ་གསོལ་གཉིས་བརྗོད་པ་ལྟ་བུ་དང་།
དེ་བཞིན་དུ་ལས་ཀྱི་རིགས་ནོར་བ་རྣམ་དག་གི་ལས་ལ་ཆད་པའི་ལས་བྱས་པ་ལྟ་བུ་
དང་། ལས་ཀྱི་མ་བུ་ནོར་བ་སྦྱིན་པའི་ལས་ཀྱི་གསོལ་བ་བྱས་ནས་བསྐོ་བའི་ལས་ཀྱི་
བརྗོད་པ་བྱས་པ་ལྟ་བུ་དག་མི་ཆགས་སོ། །དེ་བཞིན་དུ་བསྙེན་པར་རྫོགས་པར་བྱ་བ་
ནི་སྤྱིར་བཏང་ལས་དེའི་བྱ་བ་ཡང་ཡིན་ལ། ལས་མ་ཡིན་པས་ཀྱང་ཆགས་པ་ཡོད་དེ།
སྐྱབས་འགྲོ་ཁས་བླངས་དང་ཚུར་ཤོག་གིས་བསྙེན་རྫོགས་མཛད་པ་ལྟ་བུའོ། །གཞན་
ཡང་སྲ་བརྐྱང་དབྱུང་བ་དང་རུང་ཁང་བཅད་པ་ལས་དེའི་བྱ་བ་ཡང་ཡིན་ལ། ལས་མ་
ཡིན་པས་ཀྱང་འགྲུབ་པ་ལྟ་བུ་སོགས་ཡོད་པར་ཤེས་པར་བྱའོ། །ཐམས་ཅད་དུ་ལས་
བྱས་པར་འགྱུར་བ་ལ་ཚིགས་རྫོགས་པ་དགོས་སམ་ཞེ་ན། གསོལ་བརྗོད་ལ་དོན་གྱི་
སྐབས་གསུམ་ཡོད་པའི་ཚིག་ཕལ་ཆེར་ཏེ་སུམ་གཉིས་བྱས་པ་ཉིད་ན་ལས་བྱས་པ་
ཉིད་དོ། །ལས་གསུམ་ག་ལ་ངོ་བོ་དང་བྱ་བ་དང་བྱེད་པ་བརྗོད་པའི་སྐབས་གསུམ་
གསུམ་ཡོད་པས། དང་པོར་རང་གི་ངོ་བོ་ཙམ་བརྗོད་པས་ངོ་བོ་བརྗོད་པ་སྟེ། དཔེར་ན།
དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི་མཁན་པོ་

མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ནས། མིང་འདི་
ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་
རྫོགས་པར་གསོལ་ཏེ། སྐྱེས་པ་ཡང་ལགས། སྐྱེས་པའི་དབང་པོ་དང༌ ཡང་ལྡན།
སོགས་ནས། ཡོངས་སུ་དག་གོ་ཞེས་ཁོ་ན་ཉིད་མཆི་སྟེ་ཞེས་བསྒྲུབ་བྱའི་ཆོས་ཀྱི་ངོ་བོ་
བརྗོད་པ་ལྟ་བུའོ། །གཉིས་པ་ནི་བྱ་བ་བརྗོད་པ་སྟེ། དཔེར་ན། མིང་འདི་ཞེས་བགྱི་བ་
འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་
གསོལ་ན་ཞེས་སྒྲུབ་པའི་བྱ་བ་བརྗོད་པ་ལྟ་བུའོ། །གསུམ་པ་ནི་བྱེད་པ་བརྗོད་པ་སྟེ།
དཔེར་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱིས་
གནང་བར་མཛོད་ཅིག་དང༌། དགེ་འདུན་གྱིས་མིང་འདི་ཞེས་བགྱི་བ་འདི་མཁན་པོ་
མིང་འདི་ཞེས་བགྱི་བས་བསྙེན་པར་རྫོགས་པར་མཛད་དོ་ཞེས་སྒྲུབ་བྱེད་བརྗོད་པ་ལྟ་
བུའོ། །འོ་ན་ཚིག་ཐམས་ཅད་ལ་ཕལ་ཆེར་བྱས་པ་ཉིད་ན་བྱས་པ་ཉིད་ཡིན་ནམ་ཞེ་ན།
ཐམས་ཅད་ལ་ནི་མ་ཡིན་ཏེ། གསོལ་བ་འབའ་ཞིག་པ་ལ་སོགས་པའི་ཚིག་གང་ལ་
ཚིག་འོག་མ་མེད་པ་དེ་ཉིད་ཕལ་ཆེར་བྱས་པ་ལ་བྱས་པ་ཉིད་ཡིན་པའོ། །དཔེར་ན་
གསོལ་བ་འབའ་ཞིག་པའི་ལས་ལ་ནི་གསོལ་བ་དེ་ཉིད་ཚིག་འོག་མ་མེད་པ་དང༌།
གསོལ་གཉིས་ཀྱི་ལས་ལ་ནི་བརྗོད་པ་འོག་མ་མེད་པ་དང་། གསོལ་བཞིའི་ལས་ལ་ནི་
བརྗོད་པ་གསུམ་པ་འོག་མ་མེད་པ་སྟེ། འོག་མ་མེད་པའི་ཚིག་དེ་དག་ཕལ་ཆེར་ཏེ་
སུམ་གཉིས་བྱས་པ་ཉིད་ན་བྱས་པ་ཉིད་ཡིན་ནོ། །དེ་ལྟར་ཡིན་ཡང་མཚམས་གཅོད་
པའི་སྐབས་སུ་ཕྱོགས་བཞིའི་མཚན་མ་དགུ་མ་བརྗོད་པ་ཉིད་ན་ཕལ་ཆེར་བྱས་ཀྱང་
མཚམས་མ་བཅད་པ་སྟེ་མཚམས་གཅོད་པའི་ལས་མ་བྱས་པ་ཉིད་ཡིན་ནོ། །ལས་
ཆགས་པའི་དུས་ལ། སྐྱེད་ཚལ་བ་དང་ངག་ཆོས་སོགས་འགའ་རེས་གསོལ་བ་འབའ་
ཞིག་པ་དང་གསོལ་གཉིས་ཀྱི་ལས་གཉིས་ནི་རྫོགས་མ་ཐག་ཏུ་ཆགས་ཞེས་བཤད་ཀྱང་།
རྫོགས་པ་ལྟོས་མི་དགོས་ཏེ། ཕལ་ཆེར་བྱས་པ་ན་ཆགས་པར་གསུངས་པའི་ཕྱིར་ཏེ།

རང་འགྲེལ་ལས། གསོལ་བའི་བདག་ཉིད་དམ་བརྗོད་པའི་བདག་ཉིད་ཀྱི་ཚིག་ཕལ་
ཆེར་བྱས་པ་ཉིད་ཅེས་བྱ་བ་སུམ་གཉིས་བརྗོད་ཟིན་ན་སུམ་ཆ་བརྗོད་པའི་ཚེ་ན་རིལ་
གྱིས་ཟིན་པ་ཉིད་ཡིན་ནོ་ཞེས་བྱ་བའི་དོན་ནོ། །ཞེས་དང༌། གསོལ་བའི་ལས་ནི་ཕལ་
ཆེར་བྱས་པ་ཉིད་ན་བྱས་པ་ཉིད་དོ། །ཞེས་དང༌། ཊཱི་ཀ་ལས། ཚིག་གང་ལ་ཚིག་འོག་
མ་མེད་པ་དེ་ནི་འོག་མ་མེད་པ་སྟེ། དཔེར་ན་གསོལ་བ་འབའ་ཞིག་གི་ལས་ལ་ནི་དེ་
ཉིད་འོག་མ་མེད་པ་ཡིན་ནོ། །གསོལ་བ་དང་གཉིས་ཀྱི་ལས་ལ་ནི་ལས་བརྗོད་པ་འོག་
མ་མེད་པ་ཡིན་ནོ། །གསོལ་བ་དང་བཞིའི་ལས་ལ་ནི་ལས་བརྗོད་པ་གསུམ་པ་འོག་མ་
མེད་པ་ཡིན་ཏེ། དེ་དག་ལ་ཚིག་ཕལ་ཆེར་བྱས་པ་ཉིད་ན་བྱས་པ་ཉིད་ཡིན་གྱི་གཞན་
ལ་ནི་མ་ཡིན་ནོ། །ཞེས་གསུངས་པའི་ཕྱིར་རོ། །བཞི་པ་ལས་བྱེད་པ་པོའི་དམིགས་
བསལ་ནི། སྤོ་བ་བྱེད་པས་ནི་ཉེ་བར་གནས་པའི་སྡོམ་པ་ལས་གཞན་པའོ། །སྨྱོན་པས་
བཏོན་པ་ཡང་ངོ་། །དབྱེན་རྗེས་སུ་བསྒྲུབ་པ་ནི་གསོལ་བ་དང་འདྲའོ། །ཞེས་གསུངས་
ཏེ། དེ་དག་ནི་བྱེད་པ་པོ་ཉིད་མ་ཡིན་ནོ་ཞེས་སྔར་སྨོས་ན་དེའི་དམིགས་བསལ་ནི།
ལས་བྱེད་པ་སྤོ་བ་བྱེད་པས་ནི་ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་ལས་
གཞན་པའི་ལས་བྱས་པ་ཉིད་ན་བྱས་པ་ཉིད་ཡིན་པའོ། །དེ་ནི་རང་འགྲེལ་ལས། དཔེ་
ཙམ་དུ་ཟད་དེ། དགེ་འདུན་ལྷག་མ་སྤྱོད་པ་ལ་གནས་པ་གཞན་དག་ལ་ཡང་ཆོ་ག་ཤེས་
པར་བྱའོ། །ཞེས་སོ། །དེ་ཡང་དགེ་འདུན་གྱི་གྲངས་ནི་གཞན་གྱིས་ཚང་ལ། ལས་བྱེད་
པ་པོ་ས་རང་བཞིན་དུ་གནས་པ་མེད་ན། སྤོ་བ་བྱེད་པས་ལས་མཁན་བྱས་ན་ཚངས་
སྤྱོད་ཉེར་གནས་མ་གཏོགས་པའི་ལས་ནི་ཆགས་ལ། ཚངས་སྤྱོད་ཉེར་གནས་སྦྱིན་
པའི་ལས་ནི་ཉེས་བཅས་ཆགས་ཀྱི། ཉེས་མེད་མི་ཆགས་པར་བཅས་པའོ། །དེའང་
ཚངས་སྤྱོད་ཉེར་གནས་ནི་རྒྱུད་སྣོད་དུ་རུང་བའི་སྒོ་ནས་རྒྱུད་དག་པར་བྱེད་པ་ཡིན་ལ།
ལས་བྱེད་མཁན་རྒྱུད་མ་དག་ན་རྒྱུ་འབྲས་རྗེས་སུ་མི་མཐུན་པའི་ཕྱིར་རོ། །འོན་ཀྱང་
བསྒོ་འགྱུར་གྱི་ལྷག་མ་བྱུང་སྟེ་སྤོ་བ་སོགས་བྱེད་པས་ནི་ཚངས་སྤྱོད་ཉེར་གནས་སྦྱིན་

པའི་ལས་ལས་གཞན་ཡིན་ཡང་བྱར་མི་རུང་སྟེ། དེ་དག་གིས་གསོ་སྦྱོང་དང་དགག་
དབྱེ་གཉིས་ལས་གཞན་པའི་ལས་ཐོས་སུ་མི་རུང་བའི་ཕྱིར་རོ། །དགེ་སློང་སྨྱོན་པས་
སོ་སོར་ཐར་པའི་མདོ་བཏོན་པ་ཡང་ངོ་སྟེ་བྱས་པ་ཉིད་དོ་ཞེས་སྔ་མར་སྦྱར་ཏེ་བཏོན་
པ་ཡང་བཏོན་པར་བྱས་པ་ཉིད་དོ་ཞེས་པའོ། །རང་འགྲེལ་ལས། འདིར་སྨོན་པ་ནི་
དཔེ་ཙམ་དུ་ཟད་དེ། དེས་ན་རང་བཞིན་ཉམས་པ་ཐམས་ཅད་ཀྱང་འཕངས་པ་ཡིན་ཏེ།
དོན་འདྲ་བའི་ཕྱིར་རོ། །ཞེས་སོ། །དེ་བཞིན་དུ་ལས་ཀྱི་གཞི་ཞུ་བ་ལས་སྨོན་པས་དགེ་
འདུན་གྱི་གྲངས་སུ་ཁ་སྐོང་བས་ཀྱང་ལས་བྱས་ན་བྱས་པ་ཡིན་པར་གསུངས་སོ། །དེ་
དག་ནི་རང་བཞིན་ཉམས་པའི་བག་ཞད་ཡོད་ཀྱང་དགེ་སློང་གི་འདུ་ཤེས་ཡོད་པའི་
དབང་དུ་བྱས་པ་ཡིན་ལ། གལ་ཏེ་དགེ་སློང་གི་འདུ་ཤེས་ཉམས་ནས་མེད་ན་ནི། ལུང་
དགག་དབྱེའི་གཞི་ཞུ་བ་ལས། སྨྱོན་པ་དང་སེམས་འཁྲུགས་པ་དང༌། ཚོར་བས་གཟིར་
བ་དང་། གླེན་པ་དང་། ལྷུག་པ་དང་། འོན་པ་དང་། གཉིད་ལོག་པ་དང་། སྙོམས་པར་
ཞུགས་པ་རྣམས་ཀྱིས་གྲངས་སུ་བསྐངས་ཏེ་དགག་དབྱེ་བགྱིས་ན་དགག་དབྱེ་བྱས་པ་
ཞེས་བགྱིའམ། ཨུ་པཱ་ལི་དགག་དབྱེ་མ་བྱས་པ་ཞེས་བྱ་སྟེ། དགེ་འདུན་ནི་འདས་པ་
དང་བཅས་པའོ། །ཞེས་གསུངས་སོ། །དགེ་འདུན་གྱི་དབྱེན་རྗེས་སུ་བསྒྲུབ་པ་ནི་ཡུལ་
དང་རྟེན་བསྙེན་པར་མ་རྫོགས་པ་ལ་སོགས་པ་ལས་ཀྱི་ཁ་སྐོང་བར་མི་འོས་ན་དབྱེན་
མི་ཆགས་ཏེ། དཔེར་ན་དེ་དག་གིས་གསོལ་བའི་ལས་ཆགས་པར་མི་འགྱུར་བ་དང་
འདྲའོ། །ལྔ་པ་ཁ་སྐོང་གི་ཡན་ལག་བཤད་པ་ནི། འདི་ལ་མཚན་མི་མཐུན་པ་ཉིད་ནི་
ཡན་ལག་མ་ཡིན་ནོ། །ཞེས་གསུངས་ཏེ། དབྱེན་རྗེས་སུ་བསྒྲུབ་པ་འདི་ལ་ཡུལ་རྟེན་
མཚན་མི་མཐུན་པ་ཉིད་ནི་དབྱེན་ཆགས་པའི་ཡན་ལག་མ་ཡིན་ནོ། །དེའང་དགེ་སློང་
རྣམས་ལ་ནི་དགེ་སློང་མ་ཉིད་ཡན་ལག་མ་ཡིན་ལ། དགེ་སློང་མ་རྣམས་ལ་ནི་དགེ་
སློང་ཕ་ཉིད་ཡན་ལག་མ་ཡིན་ནོ། །འོན་ཀྱང་སྤྱིར་ཕ་མ་གཉིས་ཀྱི་ཐུན་མོང་མ་ཡིན་
པའི་ལས་ལ་མཚན་མཐུན་མེད་མི་རུང་དུ་དགོས་པ་མིན་ཏེ། དེའི་ཚེ་ཁ་སྐོང་དང་ལས་

བྱེད་པ་པོ་མཚན་གྱུར་ཀྱང་ཆགས་པར་ཞུ་བ་ལས། བཙུན་པ་ལས་བགྱིས་པ་ན་མཚན་
འགྱུར་ན་ལས་བགྱིས་པ་ཞེས་བགྱིའམ། ཨུ་པཱ་ལི། བྱས་པ་ཞེས་བྱའོ། །ཇི་ལྟར་ལས་
བྱེད་པ་དེ་བཞིན་དུ་གྲངས་སུ་བགྲང་བས་ཀྱང་བརྗོད་པར་བྱའོ། །ཞེས་གསུངས་པའི་
ཕྱིར་རོ། །ཁྱབ་སྟེ་ཁ་སྐོང་ལས་བྱེད་གཉིས་ལ་བཤད་པས་སོ། །དྲུག་པ་ལས་ཀྱི་ཀུན་
སློང་ཞར་བྱུང་དང་བཅས་པ་ནི། བཞད་གད་ཀྱི་དངོས་པོས་ནི་གང་གིར་ཡང་མི་འགྱུར་
རོ། །མི་ཆགས་པའི་བློས་དབྱེན་དང་གནས་ནས་འབྱིན་པ་དག་ནི་སྦོམ་པོའོ། །དགེ་
འདུན་དུ་མ་གྱུར་པ་ཉིད་ན་ཉེས་བྱས་སོ། །ཐ་དད་པར་གནས་པ་དག་ལས་གཞན་པ་ཁ་
སྐོང་བར་འོས་པ་མ་ཡིན་པ་དག་གི་ཚོགས་ཀྱིས་གསོལ་བ་དང་བརྗོད་པ་དག་ནི་མ་
ཡིན་ནོ། །ཞེས་གསུངས་ཏེ། ཀུན་སློང་བསམ་པ་ཐག་པ་ནས་ལས་བྱེད་འདོད་མེད་
པར་བཞད་གད་ཀྱི་དངོས་པོས་ཏེ་ཀུ་རེ་བྱ་བའི་བསམ་པས་ནི་དགེ་འདུན་གྱི་དབྱེན་
བྱེད་པ་ལ་སོགས་པ་ལས་བྱས་པ་ཐམས་ཅད་འདུལ་བའི་ཆོ་ག་གང་གིར་ཡང་ཡན་
ལག་ཏུ་མི་འགྱུར་རོ། །དབྱེན་བྱེད་པའི་སྐབས་ཀྱི་དགེ་སློང་བྲམ་ཟེའི་བུ་མོས་ཞུས་པ་
ལས། གང་གིས་འཕྱར་གཡེང་གི་བསམ་པས་རྗེས་སུ་སྒྲོག་ཅིང་ཚུལ་ཤིང་ལེན་དུ་སྩོལ་
ན་དགེ་འདུན་བྱེ་བར་བརྗོད་པར་བགྱིའམ། ཉེ་བ་འཁོར་མི་བྱའོ། ལས་བགྱིད་པ་ལས་
ལྟུང་བ་ཅིར་འགྱུར། དབྱེན་གྱི་སྐབས་ཀྱི་ཉེས་པ་སྦོམ་པོར་འགྱུར་རོ། །གལ་ཏེ་དགེ་
འདུན་གྱིས་ཤེས་ན་དགེ་འདུན་ཐམས་ཅད་ལ་ཡང་འགལ་ཚབས་ཅན་དུ་འགྱུར་རོ། ། །
ཞེས་སོ། །དེ་བཞིན་དུ་ལས་བྱེད་པའི་སྔ་རོལ་ཏུ་ལས་བྱེད་པ་པོ་སོགས་ལ་ལས་བྱེད་
འདོད་ལོག་ནས་ཀུན་སློང་རྒྱུན་ཆད་ན་ཡང་ལས་དེ་མི་ཆགས་སོ། །དེས་ན་ལས་ཐམས་
ཅད་ལ་སྤྱིར་ཀུན་སློང་འདི་དག་དགོས་ཏེ། མྱང་འདས་ཀྱི་བསམ་པས་ཟིན་པ་དང་།
ལས་དེ་བྱེད་པར་འདོད་པ་དང༌། སྤྱིར་བསྟན་པ་དང་སེམས་ཅན་ལ་ཕན་པ་དང་། བྱེ་
བྲག་ཏུ་དགེ་འདུན་བདེ་བ་ལ་རེག་པར་གནས་པའམ་རང་གཞན་གྱི་ཚུལ་ཁྲིམས་རྣམ་
པར་དག་པ་སོགས་སྐབས་གང་ཡིན་དེའི་དགོས་པ་དེ་འགྲུབ་པའི་དོན་དུ་བསམ་པའོ། །

འོ་ན་ལས་ཆགས་པ་ལ་འདུ་ཤེས་གཙོའམ་དངོས་པོ་གཙོ་ཞེ་ན། སྤྱིར་ལས་ལ་གཉིས་ཏེ།
འདུ་ཤེས་གཙོ་བོར་བྱ་བ་དང་། དངོས་པོ་གཙོ་བོར་བྱ་བའོ། །དང་པོ་ནི། ལས་བྱ་ཡུལ་
སེམས་ཅན་ཡིན་མིན་གཉིས་ལས། སེམས་ཅན་མ་ཡིན་པ་ལ་བྱ་བ་རྣམས་དང༌།
སེམས་ཅན་ལ་བྱ་བ་རྣམས་ལས་ཆད་པ་གཅོད་པའི་ལས་རྣམས་ནི་དགེ་འདུན་གྱི་འདུ་
ཤེས་ཀྱིས་འཇོག་གོ །སྦྱིན་པ་དང་བསྐོ་ལས་རྣམས་ནི་སྤྱིར་བཏང་ཡུལ་གྱི་འདུ་ཤེས་
ཀྱིས་འཇོག་ལ། དམིགས་བསལ་སྨྱོས་པའི་གནང་བ་སྦྱིན་པ་དང་། དྲན་པའི་འདུལ་བ་
སྦྱིན་པ་དང་། མ་མྱོས་པའི་འདུལ་བ་སྦྱིན་པ་རྣམས་ནི་དགེ་འདུན་གྱི་འདུ་ཤེས་ཀྱིས་
འཇོག་པར་གསུངས་སོ། །འོ་ན་ལས་ཆགས་པ་ལ་འདུ་ཤེས་ཇི་ལྟ་བུ་དགོས་ཤེ་ན།
དང་པོ་བསྒྲུབ་བྱ་ལ་ནི། སྦྱིན་པ་དང་བསྐོ་བའི་ལས་ལ་བྱེད་པ་པོ་རྣམས་མཚན་ཉིད་
དང་ལྡན་པ་ལ་ལྡན་པར་འདུ་ཤེས་པའམ་ཡིད་གཉིས་ཟ་བ་དང༌། མི་ལྡན་ཡང་ལྡན་
པར་འདུ་ཤེས་པ་དགོས་ཏེ། དེ་ལྟ་བུའི་འདུ་ཤེས་ཀྱིས་ལས་ཆགས་ཤིང་གཞན་དུ་མི་
ཆགས་པའི་ཕྱིར་ཏེ། དེའང་སྦྱིན་པ་དང་བསྐོ་བའི་ལས་བྱེད་པ་པོ་རྣམས་མཚན་ཉིད་
དང་ལྡན་པ་ལ་ལྡན་པར་འདུ་ཤེས་ན་ལས་ཆགས་ལ། དེ་བཞིན་དུ་མཚན་ཉིད་དང་
ལྡན་པ་ལ་ལྡན་པར་ཐེ་ཚོམ་ཟ་བས་ཀྱང་ཆགས་ཏེ། ཡིད་གཉིས་ནི་འདུ་ཤེས་དང་འདྲ་
བའི་ཕྱིར་རོ། །མཚན་ཉིད་དང་མི་ལྡན་པ་ལ་ལྡན་པར་འདུ་ཤེས་ན་ཡང་ཆགས་ཏེ། དེ་
ལྟ་མ་ཡིན་ན་སྒྲུབ་པར་མི་ནུས་པར་འགྱུར་བའི་ཕྱིར་རོ། །དེ་བཞིན་དུ་ལོ་བདུན་དང་
ལོ་ཉི་ཤུ་མ་ལོན་ཡང་རབ་བྱུང་དང་བསྙེན་རྫོགས་ཀྱི་སྡོམ་པ་ཆགས་པ་ལ་ལོན་པར་
འདུ་ཤེས་པ་ཞིག་དགོས་སོ། །སྒྲུབ་བྱེད་རྣམས་ལ་འདུ་ཤེས་ཇི་ལྟ་བུ་དགོས་པ་ནི།
བསྒྲུབ་བྱ་མཚན་ཉིད་དང་ལྡན་པ་ལ་ལྡན་པར་འདུ་ཤེས་པའམ་ཡིད་གཉིས་ཟ་བ་ལྟ་བུ་
སྤྱིར་བཏང་དོན་དང་འདུ་ཤེས་ཕྲད་པ་ཡན་ལག་ཏུ་དགོས་ཏེ། དེའང་བསྒྲུབ་པར་བྱ་
བའི་དོན་མཚན་ཉིད་དང་ལྡན་པ་ལ་དེ་ལྟར་འདུ་ཤེས་པའམ་ཡིད་གཉིས་ཟ་བས་ལས་
ཆགས་ཏེ། དོན་དང་འདུ་ཤེས་མཐུན་པའི་ཕྱིར་ཏེ། བྱ་ཊིཀ་ལས། དེ་ལྟར་ཤེས་པའམ་

ཐེ་ཚོམ་ཟ་བས་ཀྱང་རུང་སྟེ། བཟློག་པའི་བསམ་པ་མ་སྐྱེས་ནའོ། །ཞེས་དང༌། བུ་སྟོན་
གྱི་ལས་བརྒྱ་རྩ་གཅིག་གི་རྣམ་བཤད་ལས། བསྒྲུབ་བྱའི་དོན་སོ་སོའི་མཚན་ཉིད་དང་
ལྡན་པ་དོན་ལ་ཡིན་པ་ལ་དགེ་འདུན་གྱིས་དེ་ལྟར་ཤེས་པའམ་ཐེ་ཚོམ་ཟ་བས་ཀྱང་
ལས་ཆགས་ཏེ། དོན་དང་འདུ་ཤེས་མཐུན་པའི་ཕྱིར་ཏེ། འདུ་ཤེས་གཙོ་བོ་ཐམས་ཅད་
ལ་དོན་དང་འདུ་ཤེས་མཐུན་པ་དགོས་པར་བཤད། འདུ་ཤེས་གཙོ་བོ་ཉིད་ལ་ནི་དོན་
ཇི་ལྟ་བ་ཉིད་ལ་ནི་དངོས་གཞིའོ། །ཡིད་གཉིས་ནི་འདུ་ཤེས་དང་འདྲའོ། །ཞེས་
གསུངས་སོ། །ཞེས་གསུངས་པ་ལྟར་རོ། །མཚན་ཉིད་དང་མི་ལྡན་པ་ལ་ལྡན་པར་འདུ་
ཤེས་ན་སྤྱིར་བཏང་ཆགས་ཏེ། གཞི་མེད་པ་དང་། གཞི་གཞན་རྗེས་སུ་སྒྲུབ་པ་སོགས་
ལ་གདམས་ངག་གཞག་པ་དང་གསོ་སྦྱོང་གཞག་པ་སོགས་ཆགས་པའི་ཕྱིར་རོ། ། །
གཉིས་པ་དངོས་པོ་གཙོ་བོར་གྱུར་པ་ནི། གནས་དེར་སྔར་ནས་མཚམས་བཅད་ཟིན་ན་
བཅད་ཟིན་པ་དེ་ཤེས་ཀྱང་རུང་མི་ཤེས་ཀྱང་རུང་བཅད་པ་ཕྱི་མ་མི་ཆགས་པ་ལྟ་བུ་དང༌།
དེ་བཞིན་དུ་སྡོམ་པ་སྐྱེ་བའི་བར་ཆད་ལ་མ་ལོན་པ་བསྙེན་པར་རྫོགས་པར་བྱེད་པ་མ་
གཏོགས་པ་ཐམས་ཅད་དངོས་པོ་གཙོ་བོའོ། །དབྱེན་གྱི་ལས་དང་གནས་ནས་དབྱུང་
བའི་ལས་མི་ཆགས་པར་ཤེས་བཞིན་དུ་མི་ཆགས་ཀྱང་བླའི་འོན་ཀྱང་བྱའོ་སྙམ་པའི་
བློས་དགེ་འདུན་གྱི་དབྱེན་དང་གནས་ནས་འབྱིན་པའི་ལས་བྱེད་པ་དག་ནི་དབྱེན་གྱི་
ཕྱོགས་སུ་གཏོགས་པའི་སྦོམ་པོའོ། །དབྱེན་བྱ་བའི་ཡུལ་དང་གནས་ནས་འབྱིན་པ་པོ་
དགེ་འདུན་དུ་མ་གྱུར་པ་ཉིད་ན་དབྱེན་བྱེད་དམ་གནས་ནས་འབྱིན་ན་ཉེས་བྱས་སོ། །
འདི་ནི་རྩེད་མོའི་རྣམ་པ་ཡིན་གྱི། རྗེས་སུ་བསྒྲུབ་པའི་རྣམ་པ་ནི་མ་ཡིན་པར་ཤེས་པར་
བྱའོ་ཞེས་རང་འགྲེལ་ལས་སོ། །ཆོས་མིན་གྱི་ཕྱོགས་ཁས་བླངས་ནས་ལྟ་བ་ཐ་དད་
པར་གནས་པ་དག་གི་རང་གི་ལས་ནི་ཆགས་པས་དེ་ལས་གཞན་པ་མཚམས་མེད་པ་
བྱས་པ་སོགས་ལས་ཀྱི་ཁ་སྐོང་བར་འོས་པ་མ་ཡིན་པ་དག་གི་བཞི་ཡན་ཆད་ཀྱི་
ཚོགས་ཀྱིས་གསོལ་བ་དང་ལས་བརྗོད་པ་བྱས་པ་དག་ནི་བྱས་པ་ཉིད་མ་ཡིན་ནོ། །

་
འོན་ཀྱང་རང་འགྲེལ་ལས། གསོ་སྦྱོང་དང་དགག་དབྱེ་བྱ་བ་གང་ཡིན་པ་དེ་ནི་བསླབ་
པའི་ཡན་ལག་དང་བསླབ་པ་རྗེས་སུ་སྐྱོང་བར་གྱུར་པ་དག་ཡིན་པས་དེའི་ཕྱིར་ཁ་སྐོང་
བར་འོས་པ་མ་ཡིན་པས་གསོ་སྦྱོང་དང་དགག་དབྱེ་དག་བྱས་པ་(ནི་བྱས་པ་ཉིད་}ཁོ་ན་ཡིན་ནོ། །
ཞེས་སོ། །བདུན་པ་ལས་ཉམས་སུ་མྱོང་བའི་མཚན་ཉིད་ནི། རང་གི་འོས་པའི་དགེ་
འདུན་གྱིས་ཉམས་སུ་མྱོང་བ་མ་གྲུབ་པ་ཉིད་ནི་མ་ཡིན་ནོ། །གསོལ་བ་ཐོས་ན་དེ་གྲུབ་
པ་ཉིད་ཡིན་ནོ། །ཞེས་གསུངས་ཏེ། ལྷག་མའི་དབྱུང་བ་ལ་དགེ་སློང་ཉི་ཤུའི་གྲངས་
ཚང་དགོས་པ་ལྟ་བུ་ལས་རང་གི་དགེ་འདུན་གྲངས་ཚང་ཞིང་ཁ་སྐོང་བར་འོས་པའི་
དགེ་འདུན་གྱིས་ལས་དེ་ཐོས་པར་ཉམས་སུ་མྱོང་བ་མ་གྲུབ་པ་ཉིད་ནི་ལས་དེ་བྱས་པ་
ཉིད་མ་ཡིན་ནོ། །ལས་ཆགས་པ་ལ་ངེས་གཟུང་དུ་དགོས་པའི་དགེ་འདུན་པས་ཐོས་ན་
ལྷག་མས་མ་ཐོས་ཀྱང་ལས་ཆགས་སོ། །ལས་ཀྱི་ཚིག་ཐམས་ཅད་མྱོང་དགོས་སམ་ཞེ་
ན། དགེ་འདུན་གྱིས་གསོལ་བ་ཙམ་ཐོས་ན་ལས་ཉམས་སུ་མྱོང་བ་དེ་གྲུབ་པ་ཉིད་
ཡིན་པས་ལས་ཆགས་པ་ཡིན་ནོ། །དེའི་རྒྱུ་མཚན་ཡང་ལས་དེའི་དོན་གསོལ་བར་ཚང་
བས་གསོལ་བ་ཐོས་པས་ལས་དེའི་དོན་གོ་བ་གང་ཞིག དེའི་དོན་གོ་ན་ལས་ཆགས་
པའི་ཕྱིར་རོ། །དོན་གོ་ན་ལས་ཆགས་པར་ཞུ་བ་ལས། བཙུན་པ་གཉིད་ཀྱིས་ལོག་པ་
ཞིག་ལ་ལས་བགྱིས་ན་ལས་བགྱིས་པ་ཞེས་བགྱིའམ། ཨུ་པཱ་ལི། དེ་སྟེ། ལུས་དང་ངག་
གིས་དམིགས་ནས་གསོལ་བ་དང་ལས་བྱེད་པའི་ཚེ་གཉིད་ཀྱིས་ལོག་ན་ལས་བྱས་པ་
ཞེས་བྱའོ། །དེ་བཞིན་དུ་མྱོས་པ་དང་ར་རོ་བ་དང་སྙོམས་པར་འཇུག་པ་རྣམས་ལ་ཡང་
བརྗོད་པར་བྱའོ། །ཞེས་གསུངས་པའི་ཕྱིར། དོན་གང་གི་ཕྱིར་ལས་བྱས་པ་ཙམ་ཡང་
མ་གོ་ན་ཆོས་མིན་པའི་ལས་བྱས་པ་ཡིན་པས་ལས་མི་ཆགས་ཏེ། གཞི་འགྲེལ་ལས།
ཆོས་མིན་པ་ཞེས་བྱ་བ་ནི་དགེ་འདུན་མ་ཚང་བ་དང་། ལས་བྱེད་པ་དགེ་སློང་ཉིད་མིན་
པ་དང་། ལས་ཉམས་པ་དང་། ཉན་པ་པོ་རྣམས་ཀྱིས་མ་གོ་བ་ལ་སོགས་པའོ། །ཞེས་
དང༌། ཞུ་བ་ལས་ཀྱང་། བཙུན་པ་འཕགས་པའི་སྐད་དུ་སོ་སོར་ཐར་པ་ཀློག་པ་དང༌།
418

ནདགེ་སློང་དེ་དག་གིས་འཕགས་པའི་སྐད་མ་འཚལ་ན་གསོ་སྦྱོང་བགྱིས་པ་ཞེས་བགྱིའམ།
ཨུ་པཱ་ལི། མ་བྱས་པ་ཞེས་བྱ་སྟེ། སོ་སོར་ཐར་པའི་མདོ་ཀློག་པ་ཡང་འདས་པ་དང་
བཅས་པའོ། །ཞེས་གསུངས་པའི་ཕྱིར་རོ། །དེས་ན་དོན་གོ་ན་ལས་ཆགས་ལ། དོན་
འདི་བྱེད་པ་ཡིན་སྙམ་དུ་མ་གོ་ན་ལས་ཚིག་རྫོགས་པར་ཐོས་ཀྱང་ལས་མི་ཆགས་སོ། །
བརྒྱད་པ་འཕྲིན་གྱིས་རབ་བྱུང་བསྙེན་རྫོགས་རུང་བར་བསྟན་པ་ཞར་བྱུང་དང་བཅས་
པ་ནི། སྐལ་བ་དང་ལྡན་པའི་རང་བཞིན་ཅན་ལ་མངགས་པ་དང་འདྲ་བས་རབ་ཏུ་
འབྱིན་དུ་གཞུག་པ་ནི་ཆོ་ག་མ་ཡིན་པ་མ་ཡིན་ནོ། །མངགས་པ་དེས་དེའི་སྐབས་རྗེས་
སུ་བསྒྲུབ་པར་བྱའོ། །བུད་མེད་ལ་ནི་བུད་མེད་དང་སྐྱེས་པས་ཀྱང་ངོ་། །སྐྱེས་པ་ལ་ནི་
སྐྱེས་པ་ཁོ་ནས་སོ། །གསོལ་བ་དང་ཁས་བླངས་པ་དག་དེའི་མིང་ཁོ་ནས་བྱའོ། །
བསྙེན་པར་རྫོགས་པ་མན་ཆད་གོང་མ་ཡང་ངོ་། །མི་ནོད་ན་བྱིན་པ་ཉིད་མ་ཡིན་ནོ། །
དེ་ལ་གསོལ་བ་ཉམས་སོ། །ཞེས་གསུངས་ཏེ། རབ་བྱུང་སོགས་སྒྲུབ་པ་དེ་ཡུལ་དེ་
མངོན་དུ་གྱུར་པ་ཁོ་ན་ལ་བྱའམ་ཞེ་ན། རྒྱུན་དུ་ཞུགས་པའམ་དགྲ་བཅོམ་པའི་གོ་
འཕང་འཕྲལ་དུ་ཐོབ་པར་འགྱུར་བ་རབ་ཏུ་བྱུང་བའི་སྐལ་བ་དང་ལྡན་པའི་རང་བཞིན་
ཅན་ཁྱིམ་ནས་ཕྱིར་འབྱུང་བའི་སྐབས་མ་རྙེད་པ་ལ་དགེ་འདུན་གྱིས་མངགས་པའི་གང་
ཟག་ཡུལ་རབ་ཏུ་བྱུང་བར་བྱ་དགོས་པ་དེ་དང་འདྲ་བས་ཏེ་སྡོམ་པ་ལེན་པ་པོའི་དོད་པོ་
འཕྲིན་པ་དེས་ཆོ་ག་རྣམས་འཕྲིན་དུ་མནོད་དེ་རབི་ཏུ་འབྱིན་དུ་གཞུག་པ་ནི་ཆོ་ག་མུ་
ཡིན་པ་མ་ཡིན་ནོ། །ཊཱི་ཀ་ལས། དགེ་སློང་མས་རབི་ཏུ་དབྱུང་བར་བྱ་བ་དེའི་གན་དུ་
མངགས་པ་ཡང་དེ་དང་འདྲ་སྟེ། དེས་རབ་ཏུ་འབྱིན་དུ་གཞུག་པ་ནི་ཆོ་ག་ཡིན་ནོ་ཞེས་
སོ། །མངགས་པ་དེས་རབ་ཏུ་དབྱུང་བ་དེའི་སྐབས་ཀྱི་བྱ་བ་རྣམས་རྗེས་སུ་བསྒྲུབ་
པར་བྱའོ། །དེ་ཡང་མཁན་པོ་ལ་སོགས་པས་མངགས་པ་དེ་ལ་རབ་ཏུ་འབྱུང་བ་དེའི་ཞུ་
བ་དང༌། མཁན་པོར་གསོལ་བ་དང༌། བར་མ་རབ་བྱུང་དུ་ཁས་བླང་བ་ལ་སོགས་པ་
རྗེས་སུ་བསྒྲུབ་པར་བྱ་ཞིང༌། དེ་ནས་མངགས་པ་དེས་བསྒྲུབ་བྱ་དེ་ལ་ཆོ་ག་ཇི་ལྟ་བ་

བཞིན་བརྗོད་པས་རྗེས་སུ་བསྒྲུབ་པར་བྱའོ། །ཅི་འཕྲིན་སྐྱེལ་པ་པོ་ལ་བྱེ་བྲག་ཡོད་
དམ་མེད་ཅེ་ན། སྡོམ་པ་ལེན་པ་པོ་བུད་མེད་ལ་ནི་མངགས་པ་དེ་བུད་མེད་དང་སྐྱེས་
པས་ཀྱང་རུང་ངོ༌། །སྡོམ་པ་ལེན་པ་པོ་སྐྱེས་པ་ལ་ནི་འཕྲིན་པ་དེ་སྐྱེས་པ་ཁོ་ནས་བྱ་དགོས་
སོ། །དེ་ལ་བུད་མེད་ཀྱིས་མི་བྱ་སྟེ། མཐུ་དང་ལྡན་པའི་ཡུལ་ལ་དམན་པ་དབང་མེད་
པའི་ཕྱིར་རོ་ཞེས་ཊཱི་ཀ་ལས་སོ། །དེ་ལ་མངགས་པས་ཇི་ལྟར་བསྒྲུབ་པར་བྱ་ཞེ་ན།
རབ་ཏུ་དབྱུང་བར་དགེ་འདུན་ལ་གསོལ་བ་དང་མཁན་པོར་གསོལ་བ་དང་བསླབ་པ་
ཁས་བླངས་པ་དག་ནི་རབ་ཏུ་དབྱུང་བར་བྱ་བ་དེའི་མིང་ཁོ་ནས་བྱའོ། །མངགས་པས་
རབ་ཏུ་དབྱུང་བ་དེ་ཁོ་ནར་ཟད་དམ་ཞེ་ན། བསྙེན་པར་རྫོགས་པ་དགེ་སློང་ཕ་མ་མན་
ཆད་རབ་ཏུ་བྱུང་བའི་གོང་མ་དགེ་ཚུལ་ཕ་མ་དང་དགེ་སློབ་མ་དང་ཚངས་སྤྱོད་ཉེར་
གནས་ཀྱི་སྡོམ་པ་སྦྱིན་པ་ཡང་སྐལ་བ་དང་ལྡན་པའི་རང་བཞིན་ལ་འཕྲིན་པ་མངགས་
པས་བྱར་རུང་ངོ༌། །བསླབ་པ་སྦྱིན་པ་སོགས་ཀྱི་ལས་བྱེད་པ་ན་བདག་ལ་བསླབ་པ་མ་
བྱིན་ཅིག་ཅེས་མི་ནོད་ནཱ་ཆོ་ག་བྱས་སུ་ཟིན་ཀྱང་བྱིན་པ་ཉིད་མ་ཡིན་ནོ། །གསོལ་བ་
བྱས་ཟིན་ནས་མི་ནོད་ན་དེ་ལ་སྔར་གསོལ་བ་བྱས་པ་ཡང་ཉམས་སོ། །དེས་ན་ཆོ་ག་
དང་ལས་ཆགས་པ་ལ་ཆོ་ག་དང་ལས་བརྗོད་པའི་སྔོན་ནས་རབ་བྱུང་དང་བསྙེན་
རྫོགས་སོགས་ཀྱི་བསླབ་པ་ལེན་འདོད་ཡོད་པ་དང་། དེ་ཡང་རྒྱུན་མ་ཆད་པ་ཞིག་
དགོས་སོ། །དགུ་པ་ཆོ་གའི་སྤྲོས་པ་ནི། སྔར་བཞམས་ཏེ་བསྒོ་བ་ཉིད་ནི་ཆོ་ག་ཡིན་ནོ། །
གནས་ནས་དབྱུང་བ་ལ་ཡང་དེ་བཞིན་ནོ། །དགོངས་སུ་གསོལ་ཞེས་བྱ་བ་ལ་སོགས་པ་
ལ་ནི་ཕ་རོལ་ཀྱི་སེམས་གཏད་པ་ཉིད་གཙོ་བོ་ཡིན་ནོ། །དོན་གྱི་སྐབས་དག་གི་གོ་རིམ་
འཁྲུགས་པས་ནི་མི་ཆགས་པ་མ་ཡིན་ནོ། །དེ་ནི་མི་བྱ་བ་ཉིད་དོ། །མཚན་གཞན་ལ་
བརྟེན་པས་ནི་མ་ཡིན་ནོ། །དགེ་སློང་དང་དགེ་སློང་མ་ཉིད་དག་གི་ལས་གཞན་བྱེད་པ་
མ་ཡིན་ནོ། །ཞེས་གསུངས་ཏེ། བསྒོ་འགྱུར་ལ་སྔར་བཞམས་ཏེ་བསྒོ་བ་ཉིད་ནི་བསྒོ་
བའི་ལས་ཆགས་པ་ལ་ངེས་བཟུང་དུ་དགོས་པའི་ཆོ་ག་ཡིན་ནོ། །སྔར་བཞམས་ཏེ་མ་

བསྒོ་ན་ལས་མི་ཆགས་སོ་ཞེས་རང་འགྲེལ་ལས་སོ། །གནས་ནས་དབྱུང་བ་ལ་ཡང་དེ་
བཞིན་དུ་སྔར་བཞམས་ཏེ་བསྒོ་བ་ཆོ་ག་ཡིན་ནོ། །གནས་ནས་དབྱུང་བ་ལ་བཞམས་ཏེ་
བསྒོ་བ་མ་བྱས་ན་ལས་མི་ཆགས་སོ་ཞེས་རང་འགྲེལ་ལས་སོ། །དགེ་འདུན་བཙུན་པ་
རྣམས་དགོངས་སུ་གསོལ། བཙུན་པ་དགོངས་སུ་གསོལ། ཚེ་དང་ལྡན་པ་གསན་དུ་
གསོལ། ཞེས་བྱ་བ་ལ་སོགས་པ་བརྗོད་པར་བྱ་བ་དག་ལ་ནི་ཕ་རོལ་ཀྱི་སེམས་
གཏད་པ་ཉིད་གཙོ་བོ་ཡིན་ནོ། །ཊཱི་ཀ་ལས། དེའི་ཕྱིར་སེམས་གཏོད་པར་བྱེད་པ་དག་
གིས་སེམས་གཏད་ན། ལས་བྱེད་པས་དགོངས་སུ་གསོལ་ཞེས་བྱ་བ་ལ་སོགས་པ་མ་
བརྗོད་ཀྱང་ལས་མི་ཆགས་པར་དོགས་པར་མི་བྱའོ། །ཞེས་སོ། །དེས་ན་ཕ་རོལ་པོས་
སེམས་གཏད་ན་དགོངས་སུ་གསོལ་ལ་སོགས་པ་མ་བརྗོད་ཀྱང་ལས་ཆགས་ལ་འོན་
ཀྱང་ཉེས་བཅས་སོ། །འགྲེལ་ཆུང་ལས། དགོངས་ཤིག་བཙུན་པའམ་ཚེ་དང་ལྡན་པ་
ཞེས་སྨྲ་བའི་ཚེ་དགེ་སློང་དེ་སེམས་ལོགས་ཤིག་ཏུ་བསམས་ན་སྔགས་གདབ་པ་ལ་
སོགས་པ་ཅི་བྱས་ཀྱང་ལས་སུ་མི་རུང་ངོ༌། །ཞེས་སོ། །མིང་འདི་ཞེས་བགྱི་བ་འདི་
མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ཏེ་
ཞེས་བརྗོད་པར་བྱ་བ་ལ། དགེ་འདུན་ལས་མིང་འདི་ཞེས་བགྱི་བ་འདི་མིང་འདི་ཞེས་
བགྱི་བས་བསྙེན་པར་རྫོགས་པར་གསོལ་ཏེ་ཞེས་བྱ་བ་ལྟ་བུ་གསོལ་བའི་བདག་ཉིད་
དམ་བརྗོད་པའི་བདག་ཉིད་ཀྱི་དོན་གྱི་སྐབས་དག་གི་ཚིག་སྔ་ཕྱིའི་གོ་རིམ་འཁྲུགས་
པས་ནི་དོན་གོ་བར་བྱེད་ནུས་ན་ལས་མི་ཆགས་པ་མ་ཡིན་ནོ། །རང་འགྲེལ་ལས། དེ་
ཡང་ཚིག་གི་འཕྲད་སྔ་ཕྱི་འཁྲུགས་པས་གོ་བར་བྱེད་པ་མ་ཡིན་ན་ནི་མི་ཆགས་སོ། །གོ་
བར་བྱེད་པ་ཡིན་ན་ནི་ཆགས་སོ། །ཞེས་གསུངས་སོ། །དགོངས་སུ་གསོལ་ཞེས་བྱ་བ་
ལ་སོགས་པའི་ཚིག་མེད་པ་དང་། གོ་རིམ་འཁྲུགས་པ་དེ་ནི་མི་བྱ་བ་ཉིད་དོ། །དེ་ནི་
ཟུར་ཆག་པ་ཡིན་པས་དེ་ལྟར་བྱེད་ན་ཉེས་བྱས་སུ་འགྱུར་རོ་ཞེས་བྱ་བའི་དོན་ནོ་ཞེས་
རང་འགྲེལ་ལས་སོ། །དགེ་སློང་ཞེས་བརྗོད་པར་བྱ་བ་ལྟ་བུ་ལ་དགེ་སློང་མ་ཉིད་དུ་

བརྗོད་པ་དང་། དགེ་སློང་མ་ཞེས་བརྗོད་པར་བྱ་བ་ལ་དགེ་སློང་ཉིད་དུ་བརྗོད་པ་ལྟ་བུ་
མཚན་གཞན་ལ་བརྟེན་པ་ཕོ་མོའི་མིང་འཇུག་ནོར་བར་བརྗོད་པས་ནི་ལས་མི་ཆགས་
པ་མ་ཡིན་ནོ། །བརྗོད་པ་ལ་ཉེས་བྱས་སུ་ནི་འགྱུར་རོ་ཞེས་ཊཱི་ཀ་ལས་སོ། །བུད་མེད་
བསྙེན་པར་རྫོགས་པར་བྱེད་པ་ལ་དགེ་སློང་གི་ལས་དང་། སྐྱེས་པ་བསྙེན་པར་རྫོགས་
པར་བྱེད་པ་ལ་དགེ་སློང་མ་ཉིད་དག་གི་ལས་ཏེ། དེ་ལྟར་ལས་ཀྱི་ཆོ་ག་ཕན་ཚུན་
གཞན་བྱེད་པས་ལས་མི་ཆགས་པ་མ་ཡིན་ནོ། །ཊི་ཀ་ལས། དེ་ལྟ་བས་ན་དགེ་སློང་
བསྙེན་པར་རྫོགས་པར་བྱ་བའི་ལས་ལ་དགེ་སློང་མ་རྣམས་ཀྱི་བསྙེན་པར་རྫོགས་པར་
བྱ་བའི་ལས་ཀྱི་ཆོ་ག་གང་ཡིན་པ་དེ་བྱེད་ན་ཉམས་པ་ཅུང་ཟད་ཀྱང་མེད་ཀྱི། དགེ་སློང་
མའི་དགེ་འདུན་བསོགས་པ་ལ་སོགས་པ་ལྷག་པ་དག་ཡོད་པར་ཟད་དེ། ལྷག་པ་དག་
གིས་ནི་མ་བྱས་པ་ཉིད་མ་ཡིན་པས་དེའི་ཕྱིར་དགེ་སློང་མའི་ལས་ཀྱིས་ནི་དགེ་སློང་
ཉིད་དུ་འགྱུར་བར་ཤེས་པར་བྱའོ། །འདི་ལྟར་དགེ་སློང་མ་བསྙེན་པར་རྫོགས་པར་བྱ་
བ་ལ་ནི་དགེ་སློང་གི་དགེ་འདུན་གཙོ་བོ་ཡིན་པས་དགེ་སློང་མའི་དགེ་འདུན་བསོགས་
པ་ནི་ཚུལ་དང་མཐུན་པ་ཙམ་དུ་བྱ་བར་ཟད་པས། དགེ་སློང་གི་ལས་ཀྱིས་ཀྱང་དགེ་
སློང་མ་ཉིད་དུ་འགྱུར་བར་ཤེས་པར་བྱའོ། །ཞེས་གསུངས་སོ། །འོན་ཀྱང་ཉེས་བཅས་
སུ་འགྱུར་ཏེ། སིལ་བུ་ལས། བསྙེན་པར་རྫོགས་པར་བྱེད་པ་དག་ལ་ནི་འགལ་ཚབས་
ཅན་དུ་འགྱུར་རོ། །ཞེས་གསུངས་པའི་ཕྱིར་རོ། །ལས་ཀྱི་གཞི་ཞུ་བ་ལ་སོགས་པའི་
སྐབས་ནས་འབྱུང་བ་རྫོགས་སོ། །ལས་ཀྱི་གཞི་རྫོགས་སོ།། །།
བཞི་པ་ཕྱིར་བཅོས་པའི་གཞི་ལ་གཉིས། ལྟུང་བ་ཕྱིར་བཅོས་པའི་ཚུལ་དང་། རྩོད་པ་
ཕྱིར་བཅོས་པའི་ཚུལ་ལོ། །དང་པོ་ལ་གཉིས། རང་སྟོབས་ཀྱིས་ཕྱིར་བཅོས་པ་དང་།
གཞན་སྟོབས་ཀྱིས་ཕྱིར་བཅོས་པའོ། །དང་པོ་ལ་གསུམ། ཕྱིར་བཅོས་ཀྱི་གཞི་དངོས་
དང༌། འཆབ་པ་གཏན་ལ་འབེབས་པ་དུས་དང་དུས་མ་ཡིན་པ་བསྡུས་པ་འབྱུང་བའི་
གཞི་དང་། ལྟུང་བ་དག་པར་བྱེད་པ་ས་གཞན་ན་གནས་པ་སྤྱོད་པའི་གཞིའོ། །དང་པོ་

ལ་བཞི་ལས། དང་པོ་གླེང་གཞི་ནི། ལུང་གཞི་ལས། དམར་སེར་ཅན་དག་བསྡིགས་པ་
དང་། །ལེགས་ལྡན་སྨད་པར་བྱ་བ་དང༌། །འགྲོ་མགྱོགས་དང་ནི་ནབ་སོ་གཉིས། །
བསྐྲད་དང་ཆུ་སྟོད་ཕྱིར་འགྱེད་དང༌། །ཞེས་གསུངས་པ་ལྟར་དང་པོ་དགེ་སློང་དམར་
སེར་ཅན་ལ་བསྡིགས་པ་ནན་ཏུར་གྱི་སྒོ་ནས་ཕྱིར་བཅོས་སུ་གཞུག་པ་ནས་རིམ་བཞིན་
བྱུང་བའོ། །འདི་ལ་གུང་ཐང་བསྟན་སྒྲོན་གྱིས་མཛད་པའི་འདུལ་སྡོམ་ལས། ནན་ཏུར་
གླེང་གཞི་ནབ་སོ་འགྲོ་མགྱོགས་གཉིས། །ཞེས་དང༌། དཔལ་མང་མཆོག་སྤྲུལ་བསྟན་
འཛིན་རབ་རྒྱས་ཞེས་བྱ་བས་མཛད་པའི་འདུལ་འགྲེལ་ལས། ནན་ཏུར་གྱི་གླེང་གཞི་ནི།
ནབ་སོ་དང་འགྲོ་འགྱོགས་གཉིས་ཀྱིས་ཆོས་མིན་མང་པོ་བྱས་པ་ལ་བརྟེན་ནས་བཅས་
སོ། །ཞེས་དང་། བྲག་དཀར་སྤྲུལ་སྐུའི་འདུལ་གཞུང་ལས། ནབ་སོ་དང་འགྲོ་
མགྱོགས་ཀྱིས་དགེ་སྦྱོང་གི་ཆོས་མ་ལགས་པ་མང་པོ་བྱས་པ་ལ་ནན་ཏུར་བྱས་པའི་
ཕྱིར་ཞེས་ནབ་སོ་དང་འགྲོ་མགྱོགས་གཉིས་བསྐྲད་པ་དེ་ནན་ཏུར་སྤྱིའི་གླེང་གཞི་ཡིན་
པར་བཤད་ཀྱང་དེ་བསྐྲད་པ་ནན་ཏུར་གྱི་གླེང་གཞི་ཡིན་གྱི་སྤྱིའི་གླེང་གཞི་མིན་ནོ། །
གཉིས་པ་དགོས་པ་ནི། ནན་ཏུར་བྱས་པའི་དགོས་པ་དགེ་འདུན་ལ་ནན་ཏུར་གྱི་རྒྱུ་
ལྡན་ཡལ་བར་འདོར་བའི་ཉེས་པ་མི་འབྱུང་བ་དང་། ནན་ཏུར་བྱ་ཡུལ་ཉེས་པ་ལ་མ་
ཞུགས་པ་མི་འཇུག་ཅིང་། ཞུགས་པ་འཕྲོ་གཅད་པའོ། །ལྟུང་བ་ཕྱིར་བཅོས་བྱས་པའི་
དགོས་པ་ནི་དངོས་སུ་ལྟུང་བ་དག་པར་འགྱུར་བ་དང་། བརྒྱུད་ནས་ཚུལ་ཁྲིམས་རྣམ་
པར་དག་པའི་ཕན་ཡོན་འཐོབ་པའོ། །གསུམ་པ་ངོ་བོ་ལ། ནན་ཏུར་གྱི་ངོ་བོ་ནི། མི་
འདོད་བཞིན་དུ་ལས་ཀྱིས་ཆད་པས་བཅད་པ་ལ་མཇུག་ཏུ་བཟོད་པ་དགོས་རུང་གི་ཆ་
ནས་བཞག་པའི་ལས་སོ། །ཕྱིར་བཅོས་ཀྱི་ངོ་བོ་ནི། འདོད་བཞིན་དུ་བསྡམས་པའམ་
མཐོལ་བཤགས་ཀྱི་སྒོ་ནས་ལྟུང་བ་ཕྱིར་བཅོས་པའི་ལས་སོ། །བཞི་པ་གཞུང་དོན་ལ་
གཉིས། གཞིའི་སྐབས་ནས་འབྱུང་བ་དང༌། ཞུ་བ་ལ་སོགས་པའི་སྐབས་ནས་འབྱུང་
བའོ། །དང་པོ་ལ་གཉིས། མི་སྤྲོ་བ་ནན་ཏུར་གྱིས་སྤྱིར་བཅོས་ཚུལ་དང་། སྤྲོ་བ་མཐོལ་

བཤགས་ཀྱིས་ཕྱིར་བཅོས་ཚུལ་ལོ། །དང་པོ་ལ་གསུམ། གཞི་གང་ལ་ནན་ཏུར་བྱ་བ་
སྤྱིར་བཤད་པ་དང༌། ནན་ཏུར་བྱས་པ་ལ་བཟོད་པ་བྱ་བའི་ཚུལ་ཞར་བྱུང་དང་བཅས་
པ་དང༌། རྒྱུ་གང་ལ་ནན་ཏུར་བྱ་བ་བྱེ་བྲག་ཏུ་བཤད་པའོ། །དང་པོ་ནི། གཞི་མ་ཞི་
བར་ཤེས་ནས་གླེང་བ་པོས་སོ་སོར་ཤེས་པར་བྱས་ཤིང་མངོན་སུམ་དུ་འཇོག་པ་ལ་ནན་
ཏུར་གྱི་ལས་བྱའོ། །གླེང་བ་པོ་རང་མ་བྱུང་ན་དགེ་འདུན་གྱིས་བསླང་བར་བྱའོ། །འདུ་
བ་མི་སྟེར་ན་གྲགས་པ་ཙམ་གྱིས་སོ། །མ་མཐོང་བ་ལ་ནི་ཁས་ལེན་པ་ཡན་ལག་མ་
ཡིན་ཏེ། ཡོད་པ་ཉིད་རྣམ་པར་བཤིག་པའི་ཕྱིར་རོ། །སྐབས་མི་འབྱེད་ན་ཡང་མི་
རིགས་པའི་ཕྱིར་རོ། །གླེང་བ་པོ་རང་མ་ལངས་ན་བསྐོ་བས་བསླང་བར་བྱའོ། །ཞེས་
གསུངས་ཏེ། དེ་ཡང་འོག་ཏུ་བཞག་ཅིང་སྨད་པའི་གནས་ཉིད་དུ་རྣམ་པར་བཞག་པས་
ན་ནན་ཏུར་ཞེས་བྱ་ལ། སྤྱིར་ནན་ཏུར་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན་ལུང་
ལས་དངོས་སུ་གསུངས་པ་བཅོ་ལྔ་སྟེ། བསྡིགས་སྨད་བསྐྲད་པ་ཕྱིར་འགྱེད་ནན་ཏུར་
བཞི། །མ་མཐོང་མི་འཆོས་སྡིག་ལྟ་འཐབ་ཀྲོལ་འབད། །གཏན་འབེབས་(འཐབ་ཀྲོལ་གྱི་)རྒྱུ་
བསྒྲུབ་(དགེ་སློང》མར་འདྲེས་གནས་དབྱུང་བདུན། །གསོ་དགག་བཞག་གཉིས་བསྙིལ་བ་
ལྷུང་བཟེད་སྦུབ། །ཅེས་གཟུང་ངོ༌། །དེ་ལ་བསྙིལ་བ་ནི་དངོས་སུ་སྡིག་ལྟ་མི་གཏོང་བ་
ལ་གསུངས་ཀྱང་གནས་དབྱུང་བདུན་ལྟར་བསྙིལ་བ་ཡང་ཡོད་ཆོག་པ་འདྲ་བས་དཔྱད་
པར་བྱའོ། །གཞན་ཡང་མདོར་བསྡུས་སྦྱར་བའི་ནན་ཏུར་ནི། བསྡིགས་པ་ནན་ཏུར་
བྱས་ཀྱང་མི་གཏོང་ན་མཇུག་ཏུ་གནས་དབྱུང་བྱ་བར་དངོས་སུ་གསུངས་པས། སྨད་པ་
ནན་ཏུར་དང༌། བསྐྲད་པ་ནན་ཏུར་དང་། ཕྱིར་འགྱེད་ནན་ཏུར་བྱས་པ་ལས་ཀྱང་ནན་
ཏུར་གྱི་རྒྱུ་མི་གཏོང་ན་གནས་ནས་དབྱུང་བར་མདོར་བསྡུས་སྦྱར་བར་བྱའོ། །དེ་བཞིན་
དུ་དགག་དབྱེ་བཞག་པས་ཀྱང་མ་དུལ་ན་གནས་ནས་དབྱུང་བ་མདོར་བསྡུས་སྦྱར་བར་
བྱའོ། །དེ་རྣམས་ཀྱང་བསྡུ་ན་སྨད་པ་ནན་ཏུར་དང་། སྤངས་པ་ནན་ཏུར་དང༌། རྣམ་
དག་གི་ལས་བཞག་པའི་ནན་ཏུར་དང་གསུམ་དུ་འདུ་སྟེ། དང་པོ་བཞི་སྨད་པ་ནན་ཏུར་

དང༌། གནས་དབྱུང་བདུན་དང་མདོར་བསྡུས་སྦྱར་བ་རྣམས་དང་བསྙིལ་བ་དང་ལྷུང་
བཟེད་ཁ་སྦུབ་རྣམས་སྤངས་པ་ནན་ཏུར་དང༌། གསོ་སྦྱོང་དང་དགག་དབྱེ་བཞག་པ་
གཉིས་ཕྱི་མར་འདུ་བའི་ཕྱིར་རོ། །ཁྱིམ་པ་ལ་ནན་ཏུར་བྱ་མི་རུང་བའི་ཕྱིར་ཁྱིམ་པ་ལ་
ལྷུང་བཟེད་ཁ་སྦུབ་བྱ་བ་ནི་ནན་ཏུར་བཏགས་པ་པ་སྟེ། འོག་ཏུ། ཁྱིམ་པ་ལ་མི་བྱའོ། །
ཞེས་དང༌། ཊཱི་ཀ་ལས། དེ་ལ་དགེ་འདུན་མི་དབང་བའི་ཕྱིར་རོ་ཞེས་སོ། །དཔག་སྙེ་
ལས། ལྷུང་བཟེད་ཁ་སྦུབ་ནི་སྤྱིར་ནན་ཏུར་ཡིན་ཡང་། ཞེས་གསུངས་པ་ནི་ནན་ཏུར་
བཏགས་པ་པ་ལ་དགོངས་སོ། །དེ་རྣམས་ཀྱི་བསླབ་བྱ་ནི། གང་ལ་སྨད་པ་ནན་ཏུར་
བྱས་པ་དེ་རྣམས་ཀྱིས་ཁྱད་པར་ཅན་གྱི་སྤྱོད་པ་ལྔ་སྤང་བ་དང་། དེའི་སྟེང་དུ་འགྲོགས་
བཤེས་ལ་བརྟེན་ཏེ་གནས་པར་བྱ་བ་དང༌། ཁྱད་པར་དུ་ཡང་བསྐྲད་པས་རང་གིས་
སུན་ཕྱུང་བའི་གནས་སུ་མི་བསྡད་པའོ། །གནས་ནས་ཕྱུང་བ་དང་བསྙིལ་བ་རྣམས་
ཀྱིས་ཁྱད་པར་ཅན་གྱི་སྤྱོད་པ་ལྔ་སྤང་ཞིང་། ཆོས་འདི་པའི་རབ་བྱུང་གཞན་རྣམས་དང་
ཆོས་དང་ཟང་ཟིང་གི་ལོངས་སྤྱོད་སྤང་བའོ། །གསོ་དགག་བཞག་པས་ནི་རང་བཞིན་
དུ་གནས་པ་དང་ལྷན་ཅིག་ཏུ་གསོ་སྦྱོང་དགག་དབྱེ་བྱེད་པ་སྤང་བའོ། །ལྷུང་བཟེད་ཁ་
སྒྲུབ་པ་ལ་ནི་རབ་བྱུང་རྣམས་ཀྱིས་ཆོས་དང་ཟང་ཟིང་གི་ལོངས་སྤྱོད་བྱེད་པ་སྤང་བ་ལ་
བསླབ་པའོ། །ནན་ཏུར་ལས་གྲོལ་བའི་རྒྱུ་ལ་བདེན་པ་མཐོང་བ་དང་བཟོད་པ་གསོལ་
བ་གཉིས་ནན་ཏུར་ཐམས་ཅད་ཀྱི་གྲོལ་རྒྱུ་ཐུན་མོང་ངོ༌། །འོན་ཀྱང་མཚོ་ཊཱིཀ་ལས་
བདེན་པ་མཐོང་བ་མ་སྨོས་པར་དགྲ་བཅོམ་ཐོབ་པ་སྨོས་པ་ནི་བསླབ་བྱིན་ལྟ་བུའི་ཆད་
ལས་ལས་གྲོལ་བའི་རྒྱུ་ཡིན་པ་ལ་དགོངས་པ་འདྲའོ། །བྱེ་བྲག་ཏུ་ཐུན་མོང་མ་ཡིན་
པའི་ལྷག་མ་རྒྱུན་དུ་བྱེད་པ་ལ་སྨད་པ་ནན་ཏུར་བྱས་པ་མཚན་གྱུར་ན་གྲོལ་བ་དང༌།
དེ་བཞིན་དུ་གསོ་དགག་བཞག་པ་གཉིས་ལ་འཇོག་པ་པོའམ་དེས་བསྐོས་པ་དང་ལྷན་
ཅིག་ཏུ་གསོ་སྦྱོང་དང་དགག་དབྱེ་བྱས་ན་གྲོལ་བ་དང་། གཞན་ཡང་གནས་ནས་ཕྱུང་
བ་ལས་གཞན་པ་རྣམས་ལ་ནན་ཏུར་སྔ་མའི་སྟེང་དུ་ཕྱི་མ་བྱས་ན་སྔ་མ་གྲོལ་བར་

འགྱུར་རོ། །ནན་ཏུར་གྱི་ལས་ཀྱི་རྒྱུ་འཐབ་ཀྲོལ་བྱེད་པ་ཉིད་ལ་སོགས་པའི་གཞི་དེ་
བཞམས་བསྒོ་སོགས་བྱས་ཀྱང་མ་ཞི་བ་སྟེ་གང་ཟག་དེས་བསམ་པས་ཡོངས་སུ་མ་
བཏང་སྦྱོར་བས་ཕྱིར་མ་བཅོས་པར་དགེ་འདུན་གྱིས་མཐོང་ཐོས་གཉིས་ཀྱིས་ཡིད་
ཆེས་པའི་ཚུལ་གྱིས་ཤེས་ནས་དགེ་འདུན་གྱི་དབུས་སུ་ཉེས་པ་གླེང་བ་པོས་ཁྱོད་ལ་
འཐབ་ཀྲོལ་བྱེད་པ་ལ་སོགས་པའི་ཉེས་པ་འདི་ཡོད་དོ་ཞེས་སོགས་གླེང་བ་དང་དྲན་
པར་བྱས་པས་སོ་སོར་གོ་བར་ཤེས་པར་བྱས་ཤིང་ནན་ཏུར་བྱ་བའི་གང་ཟག་དེ་དགེ་
འདུན་གྱིས་ཉེས་པ་ཁས་ལེན་དུ་བཅུག་ནས་དགེ་འདུན་གྱི་མངོན་སུམ་དུ་འཇོག་པ་སྟེ་
བཞག་པ་ལ་དགེ་འདུན་གྱིས་ནན་ཏུར་གྱི་ལས་བྱའོ། །ལུང་གཞི་ལཾས། རྒྱུ་ལྔས་
བསྡིགས་པའི་ལས་བྱས་ན་དེ་ནི་ཆོས་ཀྱི་ལས་དང་འདུལ་བའི་ལས་ཡིན་ཏེ། དེས་ན་
དགེ་འདུན་ཡང་འགལ་ཚབས་ཅན་དུ་མི་འགྱུར་རོ། །ལྔ་གང་གིས་ཤེ་ན། གླེང་བར་
བྱས་པ་དང༌། དྲན་པར་བྱས་པ་དང་། གཞི་དང་བཅས་པ་དང་། ཁས་བླངས་པ་དང༌།
མངོན་སུམ་དུ་གྱུར་བར་བྱེད་པའོ། །ཞེས་སོགས་ནན་ཏུར་བདུན་ཆར་ལ་བཤད་པ་
མདོ་འདིས་བསྡུས་པའོ། །འོ་ན་གླེང་བ་དང་དྲན་པར་བྱས་ཏེ་ནན་ཏུར་བྱ་ན། གླེང་བ་
པོ་རང་མ་བྱུང་ན་དགེ་འདུན་ཐམས་ཅད་ཀྱིས་གླེང་བར་བྱའམ་རེ་ཞིག་བཏང་སྙོམས་སུ་
བྱའམ། གླེང་བ་པོ་བཙལ་བར་བྱ་ཞེ་ན། བདག་གིས་གླེང་བར་བྱའོ་ཞེས་གླེང་པ་པོ་
རང་མ་བྱུང་ན་དགེ་འདུན་ཐམས་ཅད་ཀྱིས་གླེང་མི་རིགས་ཤིང་བཏང་སྙོམས་སུ་ཡང་
བྱར་མི་རུང་གིས་དགེ་འདུན་གྱིས་བསྐོས་ཏེ། དེ་ནས་ལྟུང་བ་གླེང་བ་པོས་བསླང་བར་
བྱའོ། །གལ་ཏེ་གོང་དུ་ལུང་ལས་གསུངས་པ་བཞིན་རྒྱུ་ལྔས་ནན་ཏུར་བྱ་ན། མངོན་
སུམ་དུ་འདུ་བ་མི་སྟེར་ན་གླེང་བ་ལ་སོགས་པ་གཞན་པ་རྣམས་མི་འགྲུབ་པས་མངོན་
སུམ་གྱི་དངོས་པོ་བཙལ་དགོས་སམ་ཞེ་ན། དགེ་འདུན་གྱི་དབུས་སུ་མངོན་སུམ་དུ་
འདུ་བ་མི་སྟེར་ན་གླེང་བ་དང་དྲན་པ་ལ་སོགས་པ་བྱ་བར་མི་ནུས་པས་འཐབ་ཀྲོལ་
བྱེད་པ་ལ་སོགས་པ་ནན་ཏུར་གྱི་རྒྱུ་དང་ལྡན་པར་དགེ་འདུན་ལ་གྲགས་ཤིང་མ་ཞི་

བར་ཤེས་པ་ཙམ་གྱིས་ནན་ཏུར་གྱི་ལས་བྱ་བ་ལས་མངོན་སུམ་གྱི་དངོས་པོ་བཙལ་མི་
དགོས་སོ། །ཕྱིར་མི་འཆོས་པ་གནས་ནས་དབྱུང་བ་ལ་སོགས་པ་ནན་ཏུར་གཞན་ཕལ་
ཆེ་བ་རྣམས་ལ་ནི་ཡུལ་དེས་ཉེས་པ་ཁས་ལེན་པ་ཡན་ལག་ཡིན་ན། མ་མཐོང་བ་
གནས་ནས་དབྱུང་བ་འདི་ལ་ཡང་ཁས་ལེན་པ་ཡན་ལག་ཡིན་ནམ་ཞེ་ན། ལྟུང་བ་མ་
མཐོང་བ་གནས་ནས་དབྱུང་བའི་ལས་བྱེད་པ་ལ་ནི་ཆད་པའི་རྒྱུ་ཉེས་པ་དེ་དང་ལྡན་ནོ་
ཞེས་དགེ་འདུན་ལ་གྲགས་པ་དང༌། ཉེས་པ་དེ་བྱེད་པ་གླེང་བྱེད་ཀྱི་མངོན་སུམ་དུ་
མཐོང་བ་གཉིས་ཡན་ལག་ཡིན་གྱི། བདག་གིས་ཡང་དག་པར་ལྟུང་བ་མཐོང་ངོ་ཞེས་
ལྟུང་བ་ཁས་ལེན་པ་ནི་མ་མཐོང་བ་གནས་ནས་དབྱུང་བ་ཆགས་པའི་ཡན་ལག་མུ་
ཡིན་ཏེ། ཁས་ལེན་ན་མ་མཐོང་བ་གནས་ནས་དབྱུང་བའི་རྒྱུ་ཡོད་པ་ཉིད་རྣམ་པར་
བཤིག་པའི་ཕྱིར་རོ། །དེ་ལྟར་རང་འགྲེལ་དང་ཊཱི་ཀ་ལས་གྲགས་པ་དང་མངོན་སུམ་
གྱི་དངོས་པོ་དེ་གཉིས་ཡན་ལག་ཡིན་ཞེས་གསུངས་ཤིང་། འགྲེལ་ཆུང་ལས། ཅི་ཡང་
མི་སྨྲ་བར་ཁ་བཙུམ་སྟེ་འདུག་པ་མི་བརྩན་གྱི། ཅི་ཉེས་པ་དགེ་འདུན་གྱིས་མཁྱེན་པ་
བཞིན་དུ་ཆད་པ་གཅད་དོ་ཞེས་འདི་ནི་ཆད་པ་འདིའི་རྒྱུ་དང་ལྡན་སྙམ་དུ་དགེ་འདུན་
གྱིས་མཁྱེན་པ་བཞིན་དུ་ཆད་པས་གཅད་དོ་ཞེས་པའོ། །ཁས་ལེན་པ་ཡན་ལག་མ་
ཡིན་པ་ནི་དེར་མ་ཟད་བསྐྲད་པ་ལ་སོགས་པའི་ནན་ཏུར་བྱ་བའི་ཡུལ་དེས་བདག་ལ་
ཉེས་པ་མ་གླེང་ཞིག་ཅེས་ཉེས་པ་གླེང་བའི་སྐབས་མི་འབྱེད་ན་བསྐྱེད་པ་ལ་སོགས་
པའི་ནན་ཏུར་བྱ་བ་ཡང་གྲགས་པ་དང་མངོན་སུམ་ཙམ་ཡན་ལག་ཡིན་གྱི་ཁས་ལེན་པ་
ཡན་ལག་མ་ཡིན་ཏེ། སྐབས་མི་འབྱེད་པའི་གང་ཟག་ལ་གླེང་བ་ཉིད་ཀྱང་མི་བྱ་ན།
ཉེས་པ་ཁས་ལེན་པ་མེད་པའི་ཕྱིར་དང་། ཁས་བླང་ངོ་སྙམ་དུ་སེམས་པའང་མེད་པའི་
ཕྱིར་ཁས་ལེན་པ་ཡན་ལག་ཡིན་པར་མི་རིགས་པའི་ཕྱིར་རོ། །དེ་ལྟར་རང་འགྲེལ་
དང་ཊི་ཀ་ལས། སྐབས་མི་འབྱེད་ན་ཡང་གྲགས་པ་དང་། མངོན་སུམ་གྱི་དངོས་པོ་དེ་
གཉིས་ཡན་ལག་ཡིན་གྱི། ཞེས་གསུངས་སོ། །གླེང་བ་པོ་རང་མ་བྱུང་ན་དགེ་འདུན་

གྱིས་བསླང་བར་བྱའོ་ཞེས་སྨོས་ན་དེ་གནང་བ་ཡིན་ནམ་བསྒྲུབ་པ་ཡིན་ཞེ་ན། ལྟུང་བ་
གླེང་བ་པོ་རང་གི་ངང་གིས་མ་ལངས་ན་དགེ་འདུན་གྱིས་གསོལ་གཉིས་ཀྱི་ལས་ཀྱིས་
བསྐོ་བས་གླེང་བ་པོས་བསླང་བར་བྱའོ། །ཞེས་བསྒྲུབ་པའི་བསླབ་བྱར་བསྟན་ཏེ།
གཞན་དུ་ན་དགེ་འདུན་རྣམས་ཐུགས་རྗེ་ཆུང་བར་འགྱུར་བའི་ཕྱིར་ཏེ། གྲོགས་ཚངས་
པ་མཚུངས་པར་སྤྱོད་པ་སྡུག་བསྔལ་གྱི་རྒྱུ་ལ་གནས་པ་ནི་བརྩེ་བས་རྗེས་སུ་གཟུང་
བར་རིགས་པའི་ཕྱིར་རོ། །གཉིས་པ་ནི། གཤེ་བ་དང་ཁྲོ་བ་དང་སྤྲོ་བ་ཉིད་དང་། དགེ་
འདུན་གྱི་རྙེད་པ་མེད་པ་དང་གནས་མེད་པར་བྱ་བར་སེམས་པ་ཉིད་དང་། བླའི་གྲྭ་དང་
འོག་གཟུ་དང་ཉེ་དུའི་གང་ཟག་རྟེན་ཉིད་དང་། དགེ་འདུན་རྟེན་མ་ཡིན་པ་ཉིད་དུ་མི་
འཛིན་པ་དང་། ཁྱིམ་པ་དང་མུ་སྟེགས་ཅན་གྱི་རྒྱལ་མཚན་འཆང་བ་དང་། མུ་སྟེགས་
ཅན་ལ་རྟེན་པ་དང་། ཆོ་ག་མ་ཡིན་པ་སྤྱོད་པ་དང་། དགེ་སློང་གི་བསླབ་པ་དག་ལ་མི་
སློབ་པར་མི་བྱེད་པ་དང་། སྒྲ་འགྲེང་བར་གྱུར་པ་དང་། སྒྲ་འཕུར་བར་གྱུར་པ་དང་།
དགེ་འདུན་ལ་སྤུ་སྙོལ་བར་བྱེད་པ་དང་། འབྱུང་བར་སྐྱོད་པ་དང་མཚུངས་པར་ཉེ་བར་
སྟོན་པ་དང་། རྒྱུ་ལས་ཕྱིར་ལྡོག་པ་དང་། བཟོད་པ་གསོལ་བ་ལའོ། །ལས་སྦྱིན་པ་
དང་དབྱུང་བ་དང་བསྙེན་པར་རྫོགས་པར་བྱ་བ་དང་གཞིག་པ་དང་བསྲང་བ་ཡང་ངོ༌། །
ཞེས་གསུངས་ཏེ། ནན་ཏུར་བྱས་པ་ཇི་ལྟར་གྱུར་པ་ལ་བཟོད་པར་བྱ་ཞེ་ན། ཁྱིམ་པའི་
ཕྱོགས་ཀྱི་སྐྱོན་གྱིས་གཞན་ལ་གཤེ་བ་མི་འཛིན་པ་ཉིད་དང༌། དེ་ལྟར་འོག་གི་མི་
འཛིན་པ་ཞེས་པ་དེ་འདི་དག་གི་མཐར་སྦྱར་རོ། །རྒྱུ་ཁྲོ་བ་དང༌། རབ་ཏུ་བྱུང་བའི་
ཕྱོགས་ཀྱི་སྐྱོན་གྱིས་སྤྱོ་བ་མི་འཛིན་པ་ཉིད་དང་། དགེ་འདུན་གྱིའམ་གང་ཟག་གི་རྙེད་
པ་མེད་པ་ཉིད་དང་གནས་གཙུག་ལག་ཁང་ཡང་གཞིག་སྟེ་མེད་པར་བྱ་བར་སེམས་
པ་ཉིད་མི་འཛིན་པ་དང་། རྒྱལ་པོས་བསྐོས་པའི་བླའི་གྲྭ་དང་། ཡུལ་དཔོན་ལྟ་བུ་འོག་
གི་གཟུ་བོ་དང་ཉེ་དུའི་གང་ཟག་ཁྱིམ་པའམ་རབ་ཏུ་བྱུང་བ་རྒྱབ་རྟེན་ཉིད་དུ་མི་འཛིན་
པ་ཉིད་དང༌། རྟེན་ཉིད་དུ་འཛིན་པའི་དོན་ནི་འགྲེལ་ཆུང་ལས། འདི་རྣམས་ཀྱི་མཐུས་
འཛིན་གྱི་སྐྱོན་གྱིས་སྐྱོ་བས་གཙུག་ལག་ཁང་ཡཏེ་ཏཱའི་གྲྭ་དང་

གཙུག་ལག་ཁང་དུ་མི་གཞུག་ཏུ་མི་རུང་ཞེས་ཟེར་ཞིང་མཐུ་དང་བཅས་ཏེ་འོངས་ཀྱང་
ཆོས་བཞིན་དུ་མཚན་མ་མ་བཏང་ན་གཙུག་ལག་ཁང་དུ་མི་གཞུག ཅེས་གསུངས་སོ། །
དགེ་འདུན་རྟེན་མ་ཡིན་པ་ཉིད་དུ་མི་འཛིན་པར་རྟེན་དུ་འཛིན་པ་དང༌། རྟེན་མ་ཡིན་
པ་ཉིད་དུ་འཛིན་པའི་དོན་ནི་འགྲེལ་ཆུང་ལས། ལྐོག་ན་ནི་དགེ་འདུན་འདིར་མ་ཟད་ཀྱི་
ཕྱོགས་བཅུའི་དགེ་འདུན་གང་དགའ་བར་འགྲོའོ་ཞེས་ཟེར་ཞིང་དགེ་འདུན་གྱི་ནང་དུ་
ནི་བདག་བཟོད་པ་གསོལ་ན་ཐུགས་རྗེས་ཅིར་གཟིགས་ཤེ་ན་མི་གནང་ངོ༌། །ཞེས་སོ། །
ཁྱིམ་པ་དང་མུ་སྟེགས་ཅན་གྱི་རྒྱལ་མཚན་ནམ་ཆ་ལུགས་མངོན་ལྐོག་གང་དུ་ཡང་
འཆང་བ་ཉིད་དུ་མི་བྱེད་པ་དང༌། དམིགས་བསལ་ནི་ཁྱིམ་པས་བཟོད་པ་གསོལ་བར་
བྱེད་ན་ནི་དེ་ཁྱིམ་པའི་རྒྱལ་མཚན་འཆང་ཡང་རུང་ངོ༌། །དེ་ལྟར་འོག་གི་མི་བྱེད་པ་
ཞེས་པ་དེ་འདི་དག་གི་མཐར་སྦྱར་རོ། །གྲོགས་མུ་སྟེགས་ཅན་ལ་ཉེ་བར་བསྙེན་ཏེ་
རྟེན་པར་མི་བྱེད་པ་དང་། ཆོ་གྲྭ་མ་ཡིན་པ་སྟེ་བཅས་པའི་ཁ་ན་མ་ཐོ་བ་དག་ལ་སྤྱོད་
པར་མི་བྱེད་པ་དང་། རང་བཞིན་གྱི་ཁ་ན་མ་ཐོ་བ་སྤོང་བས་བསྡུས་པའི་དགེ་སློང་གི་
བསླབ་པ་དག་ལ་མི་སློབ་པར་མི་བྱེད་པ་དང༌། སྐྲ་གྱེན་དུ་འགྲེང་བར་གྱུར་པ་དང༌།
སྐྲ་ཐད་ཀར་འཕྱར་བར་གྱུར་པ་དང༌། རང་འགྲེལ་ལས། དེ་གཉིས་ཀྱིས་སྨྲ་བབ་པ་
ཉིད་དུ་བསྟན་པ་ཡིན་ཏེ། འདི་ལྟར་སྨྲ་བབ་པ་ནི་སྐུ་འགྲེང་བར་གྱུར་པ་དང་། སྐྲ་
འཕྱར་བར་གྱུར་པ་ཡིན་ནོ་ཞེས་གྲགས་པའི་ཕྱིར་ཞེས་དང་། ཀར་ཊིཀ་ལས། འཇིག་
རྟེན་པ་དག་སྤྱི་བོར་ཐོར་ཅོག་བཅིངས་པ་ནི་རྒྱགས་པའི་དུས་ཡིན་གྱི། མྱ་ངན་གྱི་དུས་
སྐུ་གྲོལ་བའི་བྱེ་བྲག་ལ་འགྲེང་འཕྱར་གཉིས་ཡོད་པའི་དབང་དུ་བྱས་པ་ཡིན། ཞེས་སོ། །
དགེ་འདུན་གྱི་ཡུལ་ལ་སྤུ་སྙོལ་བར་རམ་བག་འཁུམས་པར་བྱེད་པ་དང༌། དེས་ནི་
རྒྱགས་པ་མེད་པར་བསྟནཾ་ཏེ་ཞེས་རང་འགྲེལ་ལས་སོ། །འདི་ལ་ལུང་ལས། དགེ་
འདུན་ལ་སྤུ་ས་ལ་ལྟུང་བ་ལྟ་བུར་བགྱིད། ཅེས་གསུངས་སོ། །སྨད་པའི་གནས་ནས་
རྣམ་པར་དག་པའི་སར་འབྱུང་བར་སྐྱོད་པ་སྟེ་འབྱུང་བར་སྒྲུབ་པར་བྱེད་པ་དང༌། རང་

བཞིན་གནས་པའི་དགེ་འདུན་དང་སྤྱོད་ཚུལ་མཚུངས་པར་ལུས་ངག་ཡིད་གསུམ་གྱིས་
ཉེ་བར་སྟོན་པ་སྟེ་ལུས་འདུད་པ་དང་བཅས་ངག་རྗེས་དང་བཅས་སེམས་མཉེན་ཞིང་
རྗེས་སུ་མཐུན་པའི་བྱ་བ་བྱེད་པ་དང་། དེའང་འགྲེལ་ཆུང་ལས། སྔ་མའི་ཉེས་པ་བཏང་
ལ་ཕྱིན་ཆད་ཡོན་ཏན་དང་ལྡན་པས་ཇི་ལྟར་བྱེད་པ་བཞིན་དུ་བགྱིད་དོ་ཞེས་ཡི་དམ་
བཅས་ཤིང་ཁར་ཡང་བརྗོད་ཅིང་གསོལ་བ་དང་། ཞེས་སོ། །འཐབ་ཀྲོལ་བྱེད་པ་ཉིད་
ལ་སོགས་པ་རྒྱུ་གང་གིས་ནན་ཏུར་བྱས་པའི་རྒྱུ་དེ་ལས་ཕྱིར་ལྡོག་པ་དང༌། སྔགས་
ལན་གསུམ་བཟླས་པས་བཟོད་པ་གསོལ་བ་ལ་དགེ་འདུན་གྱིས་གསོལ་བ་དང་བཞིའི་
ལས་ཀྱིས་བཟོད་པར་བྱའོ། །དེ་ལྟར་གསོལ་བ་འདེབས་དགོས་པ་གཞན་ཡོད་དམ་ཞེ་
ན། ཡོད་དེ། ཁང་པ་དང་ཁང་ཆེན་གྱི་ལས་བྱེད་པའི་གནང་བ་སྦྱིན་པ་ལ་སོགས་པའི་
ལས་དང༌། ལྷག་མ་ལས་དབྱུང་བ་དང་། ལས་ཀྱིས་བསྙེན་པར་རྫོགས་པར་བྱ་བ་
དང༌། ཁྱིམ་གྱི་བསླབ་པའི་སྡོམ་པ་གཞིག་པ་དང༌། ལྷུང་བཟེད་ཁ་སྦུབས་པ་ཕྱིར་
བསྲང་བ་དག་ལ་ཡང་ངོ་སྟེ་གསོལ་བ་ལའོ་ཞེས་སྔ་མར་སྦྱར་ཏེ་དེ་རྣམས་གསོལ་བ་
ལན་གསུམ་འདེབས་པ་ལ་སྦྱིན་ནོ་ཞེས་པའོ། །གསུམ་པ་ལ་གསུམ། སྨད་པ་ནན་ཏུར་
བྱ་བ་དང་། སྤང་བ་ནན་ཏུར་བྱ་བ་དང་། མཇུག་གི་ཆོ་གའོ། །དང་པོ་ནི། འཐབ་ཀྲོལ་
བྱེད་པ་ལ་ལས་ཀྱིས་བསྡིག་པར་བྱའོ། །དགེ་འདུན་ལྷག་མའི་ལྟུང་བ་ཕྱིར་མི་འཆོས་
པར་རྒྱུན་དུ་བྱེད་པ་ལ་ནི་སྨད་པའོ། །ཁྱིམ་སུན་འབྱིན་པ་ལ་ནི་བསྐྱེད་པའོ། །དེའི་ཕྱིར་
འདུ་བ་མི་སྦྱིན་པ་དང་སྐབས་མི་འབྱེད་པ་དག་ལ་ཡང་ངོ་། །དེ་མ་མཐོང་ངོ་ཞེས་ཟེར་
ན་ཡང་ངོ་། །ཁྱིམ་པ་ལ་བརྙས་ཐབས་བྱེད་པ་ལ་ནི་ཕྱིར་འགྱེད་པའོ། །འདི་ལ་བཟོད་
པ་གསོལ་བའི་ལས་ཀྱི་གནས་སུ་དེ་ལ་བཟོད་པ་གསོལ་དུ་གཞུག་གོ །ཞེས་གསུངས་ཏེ།
ཉེས་པ་གང་ལ་ནན་ཏུར་གྱི་ལས་གང་བྱ་ཞེ་ན། གང་དག་དགེ་འདུན་གྱི་ནང་དུ་འཐུབ་
ཀྲོལ་བྱེད་པ་ལ་འཐབ་ཀྲོལ་བྱེད་པ་ཐོངས་ཤིག་ཅེས་ལན་གསུམ་བསྒོ་སྟེ་མ་བཏུབ་ན་
གསོལ་བཞིའི་ལས་ཀྱིས་ཁྱད་པར་ཅན་གྱི་སྤྱོད་པ་ལྔ་སྤང་དགོས་པའི་ཆད་ལས་བཀལ་

ཞིང་། དེས་ཀྱང་མ་དུལ་ན་ཁྱོད་གནས་ནས་དབྱུང་ངོ་ཞེས་བསྡིག་པར་བྱའོ། །དགེ་
འདུན་ལྷག་མའི་ལྟུང་བ་སྔ་མ་བྱུང་བ་ཕྱིར་མི་འཆོས་པར་ཡང་དང་ཡང་དུ་རྒྱུན་དུ་བྱེད་
པ་སྟེ་གཞི་ནས་བསླངས་ཏེ་སྤྲོ་བ་སྦྱིན་པའི་རྗེས་སུ་ཡང་ལྷག་མ་སྔ་མ་དང་རིགས་འདྲ་
བྱུང་བ་ལྟ་བུ་ལྷག་མ་རིགས་འདྲ་བཞི་བཏུད་དུ་བྱེད་ཅིང་ཕྱིར་མི་འཆོས་པ་ལ་ནི་གསོལ་
བཞིའི་ལས་ཀྱིས་ཁྱོད་གཉེན་པོ་ཆུང་བ་གང་ཟག་རང་རྐྱ་མི་ཐུབ་པ་ཡིན་པས་གནས་ལ་
བརྟེན་དགོས་ཞེས་སྨད་པ་ནན་ཏུར་བྱའོ། །དེའང་གང་ཟག་རང་དབང་ཅན་ཡིན་ཡང་
ཁྱོད་ནམ་ལྟུང་བ་དེ་ལས་སླར་མ་ལོག་པ་དེའི་བར་དུ་གནས་གཞན་ལ་བརྟེན་དགོས་
པས་གཞན་ལ་གནས་ཤིང་འདུག་ཅིག་ཅེས་བསྒོ་བའོ། །སྤྱོད་པ་ངན་པས་ཁྱིམ་སུན་
འབྱིན་པ་མ་བཏང་བ་ལ་ནི་གནས་དེ་ནས་བསྐྲད་པ་ནན་ཏུར་བྱའོ། །ཁྱིམ་སུན་འབྱིན་
པ་ལ་བསྐྲད་པའི་ལས་བྱ་བ་དེའི་ཕྱིར་འདུ་བ་མི་སྦྱིན་པ་སྟེ་དེ་དགེ་འདུན་གྱི་ནང་དུ་
འདུར་མི་བཏུབ་པ་དང༌། ཉེས་པ་གླེང་བའི་སྐབས་མི་འབྱེད་པ་དག་ལ་ཡང་ངོ་སྟེ་
བསྐྲད་པ་ནན་ཏུར་བྱའོ་ཞེས་སྔ་མར་སྦྱར་ཏེ་གཙོ་བོ་གྲགས་པ་ཙམ་གྱིས་དགེ་འདུན་
གྱིས་བསྐྲད་པའི་ལས་བྱའོ། །ཁྱིམ་སུན་འབྱིན་པ་དེ་དགེ་འདུན་གྱི་ནང་དུ་འདུས་ལ་
གླེང་བའི་སྐབས་ཕྱེས་ཀྱང་། ཁྱིམ་སུན་འབྱིན་པའི་ལྟུང་བ་དེ་མ་མཐོང་ངོ་ཞེས་ཟེར་ནཱ་
ཡང་ངོ་སྟེ། བསྐྲད་པ་ནན་ཏུར་བྱའོ་ཞེས་སྔ་མར་སྦྱར་ཏེ་གཙོ་བོ་གྲགས་པ་ཙམ་གྱིས་
དགེ་འདུན་གྱིས་བསྐྲད་པའི་ལས་བྱའོ་ཞེས་པའོ། །དེ་ལྟར་བསྐྲད་པ་ནན་ཏུར་དང་
འབྲེལ་བའི་ཉེས་པ་གླེང་བའི་སྐབས་མི་འབྱེད་ན་བརྗོད་བཅས་སོགས་མི་བྱེད་པར་
བསྐྲད་པ་ནན་ཏུར་བྱ་བ་དང༌། སྐབས་ཕྱེས་ཀྱང་ཉེས་པ་ཁས་མི་ལེན་ན་མ་མཐོང་བ་
གནས་དབྱུང་མི་བྱེད་པར་བསྐྲད་པ་ནན་ཏུར་བྱ་བ་དང༌། དེ་བཞིན་དུ་ཕྱེས་ནས་མི་
མཉེན་ནམ་ཁས་བླངས་ནས་ཕྱིར་མི་འཆོས་པ་ཡང་ཕུར་བཅས་དང་ཕྱིར་མི་འཆོས་པ་
གནས་དབྱུང་མི་བྱེད་པར་བསྐྲད་པ་ནན་ཏུར་བྱ་སྟེ། དེ་ཡང་སྐབས་དེ་དང་དེར་ནན་
ཏུར་སྔ་མ་བསྐྱེད་པ་ནན་ཏུར་གྱི་གཞི་དབང་བཙན་པར་བྱའོ། །དེ་བཞིན་དུ་བསྡིགས་
431

སྨད་ཕྱིར་འགྱེད་སོགས་ལ་ཡང་རིགས་འགྲེའོ། །ཁྱིམ་པ་ལ་བརྙས་ཐབས་སམ་མཐོ་
འཚམས་པ་བྱེད་པ་ཉིད་དགེ་སྦྱོང་གི་ཆོས་ལས་འདས་པ་ཡིན་པས་དེ་ལ་ནི་ཁྱོད་ཀྱིས་
ལས་ཀྱི་མཐའ་འདི་མ་གཏོང་གི་བར་དུ་ཁྱོད་ཀྱི་ཡུལ་ལས་ངེད་ཀྱི་མཛའ་གཅུགས་ཀྱི་
དངོས་པོ་དང་དགའ་བའི་དངོས་པོ་ཕྱིར་བསྡུ་ཞིང་ཕྱིར་འགྱེད་པར་བྱའོ་ཞེས་ཕྱིར་
འགྱེད་པ་ཉིད་ཀྱི་ནན་ཏུར་གསོལ་བཞིའི་ལས་ཀྱིས་བྱའོ། །ཕྱིར་འགྱེད་བྱས་པ་འདི་ལ་
དགེ་འདུན་ལ་བཟོད་པ་གསོལ་བའི་ལས་ཀྱི་གསོལ་བའི་ལས་བྱས་ཟིན་པའི་གནས་
སྐབས་སུ་ཁྱིམ་པ་དེ་ལ་དགེ་སློང་དེ་བཟོད་པོ་གསོལ་དུ་གཞུག་གོ །ཁྱིམ་པས་བཟོད་
པ་ཉིད་བཟོད་པ་བྱས་པར་ཡིན་པར་ཤེས་པར་བྱའོ་ཞེས་རང་འགྲེལ་ལས་སོ། །གཉིས་
པ་ནི། ལྟུང་བ་གྲགས་པ་ཕྱིར་མ་བཅོས་པ་བསྡམས་པས་ཕྱིར་བཅོས་སུ་མི་རུང་བ་དང་།
མ་མཐོང་ངོ་ཞེས་ཟེར་ཞིང་ཕྱིར་འཆོས་པ་རྗེས་སུ་བསྒྲུབ་པར་མི་འདོད་པ་དང་། སྡིག་
པ་ཅན་གྱི་ལྟ་བའི་རྣམ་པ་མི་གཏོང་བ་ནི་གནས་ནས་དབྱུང་བར་བྱའོ། །ཞེས་གསུངས་
ཏེ། ཕྱིར་མི་འཆོས་པ་གནས་ནས་དབྱུང་བ་ནི། དགེ་འདུན་གྱིས་གང་ཟག་དེ་ལ་ལྟུང་
བ་བྱུང་བར་གྲགས་པ་སྟེ་ཤེས་པ་དང་། དེ་ཕྱིར་བཅོས་པའི་རྐྱེན་འཛོམ་བཞིན་དུ་ཆོས་
བཞིན་དུ་ཕྱིར་མ་བཅོས་པ་དང༌། ལྟུང་བ་དེའི་ངོ་བོ་ཡིད་ཀྱིས་བསྡམས་པས་ཕྱིར་
བཅོས་སུ་མི་རུང་བ་ལ་གླེང་དྲན་བྱས་ནས་ལྟུང་བ་ཁས་བླངས་ཀྱང་ཕྱིར་མི་འཆོས་པ་
ལ་གསོལ་བཞིའི་ལས་ཀྱིས་གནས་ནས་དབྱུང་བར་བྱ་བ་དང༌། མ་མཐོང་བ་གནས་
ནས་དབྱུང་བ་ནི། ལྟུང་བ་གླེང་བའི་སྐབས་འབྱེད་ཅིང་ལྟུང་བ་གླེང་དྲན་བྱས་པ་ན་ལྟུང་
བ་གྲགས་པ་ཕྱིར་མི་འཆོས་པ་བསྡམས་པས་ཕྱིར་འཆོས་སུ་མི་རུང་བ་དེ་ཤེས་བཞིན་
དུ་ལྟུང་བ་དེ་མ་མཐོང་ངོ་ཞེས་ཟེར་ཞིང་ལྟུང་བ་ཕྱིར་འཆོས་པ་རྗེས་སུ་བསྒྲུབ་པར་མི་
འདོད་པ་ཉིད་གསོལ་བཞིའི་ལས་ཀྱིས་གནས་ནས་དབྱུང་བར་བྱ་བ་དང༌། སྡིག་ལྟ་མི་
གཏོང་བ་གནས་ནས་དབྱུང་བ་ནི། བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་
གསུངས་པ་དེ་དག་བསྟེན་ཀྱང་བར་དུ་གཅོད་པར་མི་འགྱུར་བར་སེམས་ཞིང་སྨྲ་བ་

སོགས་སྡིག་པ་ཅན་གྱི་ལྟ་བའི་རྣམ་པ་འཆང་བ་ན་བཞམས་བསྒོ་སོགས་ཀྱིས་བཟློག་
ཀྱང་མི་གཏོང་བ་ནི་གསོལ་བཞིའི་ལས་ཀྱིས་གནས་ནས་དབྱུང་བར་བྱའོ། །གསུམ་
པ་མཇུག་གི་ཆོ་ག་ནི། འདི་ཉིད་དུ་ལྟུང་བ་འདི་ཕྱིར་བཅོས་པར་གྱིས་ཤིག དགེ་འདུན་
འདི་ཉིད་ཀྱིས་ཁྱོད་བག་ཡངས་སུ་བྱེད་པར་འགྱུར་རོ་ཞེས་བརྗོད་པར་བྱའོ། །ཞེས་
གསུངས་ཏེ། ནན་ཏུར་གྱི་ལས་དེ་བདུན་པོ་གང་ཡང་རུང་བ་བྱས་པའི་རྗེས་ལ་ལས་
བྱེད་པའི་དགེ་འདུན་གྱིས་གང་ལ་ལས་བྱས་པའི་གང་ཟག་དེ་ལ་འདི་སྐད་ཅེས་བརྗོད་
པར་བྱ་སྟེ། གནས་འདི་ཉིད་དུ་ནན་ཏུར་གྱི་རྒྱུའི་ལྟུང་བ་འདི་ཕྱིར་བཅོས་པར་གྱིས་
ཤིག་གམ་དགེ་འདུན་འདི་ཉིད་ལ་བཟོད་གསོལ་གྱིས་དང་དགེ་འདུན་འདི་ཉིད་ཀྱིས་
ཁྱོད་བག་ཡངས་སུ་བྱེད་པ་སྟེ་ནན་ཏུར་བྱེད་པ་ལས་གྲོལ་བར་བྱེད་པར་འགྱུར་རོ་
ཞེས་བརྗོད་པར་བྱའོ། །དགེ་འདུན་འདིས་མ་གནང་ན་མཚམས་གཞན་གྱི་དགེ་འདུན་
གྱིས་བག་ཡངས་སུ་བྱེད་པར་མི་འགྱུར་བར་བསྟན་པ་ཡིན་ནོ་ཞེས་ཊཱི་ཀ་ལས་སོ། །
གཉིས་པ་སྤྲོ་བ་མཐོལ་བཤགས་ཀྱིས་ཕྱིར་བཅོས་ཇི་ལྟར་བྱ་བ་ལ་གསུམ། ཕྱིར་བཅོས་
པའི་རྒྱུ་མཐོལ་བ་བྱ་ཚུལ་དང་། བསྡམ་པ་དང་བཅས་པའི་བཤགས་པ་བྱ་ཚུལ་དང༌།
བྱེ་བྲག་ལྷག་མའི་ལྟུང་བ་ཕྱིར་བཅོས་ཚུལ་ལོ། །དང་པོ་ནི། ལྟུང་བ་བཅབ་པར་མི་བྱའོ། །
ཐ་ན་མིང་གོ་བར་བྱ་བ་ཉིད་དོ། །ཉེས་བྱས་ནི་གང་ཡང་རུང་བས་སོ། །རང་བཞིན་དུ་
གནས་པ་ལའོ། །ལྟ་བ་ཐ་མི་དད་པ་ལའོ། །བསྙེན་པར་རྫོགས་པ་དང་བཅས་པ་ལའོ། །
མཚན་མཐུན་པ་ལའོ། །དེ་ཉིད་ལ་འདི་དང་འོག་མ་དང་བཅས་ཏེའོ། །རབ་ཏུ་བྱུང་བ་
བསྙེན་པར་མ་རྫོགས་པ་དག་ནི་བསྙེན་པར་རྫོགས་པའི་དགེ་འདུན་གྱིས་ཡོངས་སུ་
བཟུང་བ་ཙམ་ཡིན་པའི་ཕྱིར་རོ། །ཆོས་འདི་པ་ལ་དེ་བྱས་ན་བྱས་པ་ཉིད་དོ། །མཚམས་
གཞན་ན་གནས་པ་ལ་ཡང་ངོ་། །བསྒོ་བ་ལས་བྱུང་བ་རྣམས་ནི་དགེ་འདུན་ཐམས་ཅད་
ལའོ། །སོ་སོར་བཤགས་པར་བྱ་བ་ནི་གནས་དེར་ཚོགས་པ་ལའོ། །ཚེ་དང་ལྡན་པ་
དག་བདག་ལ་སྨད་པའི་གནས་མི་རིགས་པ་སོ་སོར་བཤགས་པར་བྱ་བ་བྱུང་གི་ཆོས་དེ་

་སོ་སོར་འཆགས་སོ་ཞེས་སོ། །དེ་ནི་སྔགས་དང་འདྲ་བ་མ་ཡིན་ནོ། །ཞེས་གསུངས་ཏེ།
གཞན་གྱི་ལྟུང་བ་འཆབ་པའི་ཉེས་པ་སྔར་གནས་ངན་ལེན་འཆབ་པའི་སྐབས་སུ་
བསྟན་ཟིན་ལ། སྐབས་འདིར་བསྟན་པ་ནི། རང་གི་ལྟུང་བ་གང་ཡིན་ཡང་བཅུབ་པར་
མི་བྱའོ། །རང་གི་ལྟུང་བ་བཅབས་ན་ཉེས་བྱས་སོ། །ལྟུང་བ་བྱུང་བ་དེ་རྒྱ་ཆེར་གོ་བར་
བྱ་བ་ནི་ཤིན་ཏུ་རིགས་མོད་ཀྱི། འོན་ཀྱང་རྒྱ་ཆེར་གོ་བར་བྱེད་མ་ནུས་ན་ཐ་ན་སྡེ་ཚན་
གྱི་མིང་གོ་བར་བྱ་བ་ཉིད་དོ། །དེའང་བདག་ལ་དགེ་འདུན་ལྷག་མ་བྱུང་ངོ་ཞེའམ།
ལྟུང་བྱེད་ཀྱི་ལྟུང་བ་བྱུང་ངོ་ཞེས་བརྗོད་པར་བྱའོ་ཞེས་ལུང་ལས་སོ། །ཉེས་བྱས་ནི་
བདག་ལ་ལྟུང་བ་བྱུང་ངོ་ཞེའམ། བདག་གིས་ཁ་ན་མ་ཐོ་བ་བྱས་སོ་ཞེས་གང་ཡང་རུང་
བས་སོ་ཞེས་གོ་བར་བྱའོ་ཞེས་པའོ། །ཡུལ་གང་ལ་རིག་པར་བྱ་ན། ལུས་དང་ཤེས་པ་
དང་ས་རང་བཞིན་དུ་གནས་པ་ལུ་གོ་བར་བྱ་བ་ཉིད་དོ་ཞེས་པའོ། །དེ་བཞིན་དུ་ཡུལ་
དེ་སྨྲ་ཤེས་པ་དང་དོན་གོ་བ་ཞིག་ཀྱང་དགོས་སོ། །དེ་ཡང་རང་དང་ལྟ་བ་ཐ་མི་དད་པ་
ལ་གོ་བར་བྱ་བའོ། །འགྲེལ་ཆུང་ལས། དགེ་སློང་ལོག་པར་བལྟས་པ་དང་། ཡང་དག་
པར་བལྟས་པ་གཉིས་སོ་སོའི་སྡེ་ལ་དཔང་བཙུགས་ཤིང་བསྔོ། ཞེས་སོ། །འོ་ན་ལྟ་བ་
མཐུན་ན་བསྙེན་པར་མ་རྫོགས་པ་ལ་ཡང་རིག་པར་བྱའམ་ཞེ་ན། སྡོམ་པ་རྣམ་དག་
དང་ལྡན་པའི་བསྙེན་པར་རྫོགས་པ་དང་བཅས་པ་ལ་གོ་བར་བྱ་བའོ། །འོ་ན་བསྙེན་
པར་རྫོགས་པ་དང་བཅས་པ་ཡིན་པས་དགེ་སློང་ཕ་མ་གཉིས་ཕན་ཚུན་དུ་རིག་པར་
བྱའམ་ཞེ་ན། མཚན་མཐུན་པ་ལ་གོ་བར་བྱ་བའོ། །འོ་ན་བསྙེན་པར་མ་རྫོགས་པས་
ཀྱང་བསྙེན་པར་མ་རྫོགས་པ་ལ་ལྟུང་བ་རིག་པར་བྱ་བ་དང༌། བཤག་པར་བྱར་རུང་
ངམ་ཞེ་ན། དགེ་སློབ་མ་དང་དགེ་ཚུལ་ཕ་མས་ནི་གོང་གི་མཚན་ཉིད་དེ་དག་དང་ལྡན་
པའི་གང་ཟག་དེ་ཉིད་ལ་ལྟུང་བ་རིག་པར་བྱ་བ་འདི་དང་གཞུང་གི་སྐབས་འོག་མུ་
ནས་འབྱུང་བའི་བཤགས་པ་དང་བཅས་ཏེ་ཕྱིར་བཅོས་པར་བྱའོ། །དེའང་འགྲེལ་ཆུང་
ལས། དགེ་སྦྱོང་ནི་དགེ་སློང་ལ་མཐོལ་ལོ། །དགེ་སློབ་མ་དང་དགེ་སྦྱོང་མ་ནི་དགེ་

སློང་མ་ལ་མཐོལ་ལོ། །ཞེས་སོ། །དགེ་སློབ་མ་དང་དགེ་ཚུལ་ཕ་མ་གསུམ་གྱིས་ལྟུང་
བ་མཐོལ་བཤགས་བྱེད་པ་ན་རང་རང་གི་རིགས་མཐུན་པའི་ཡུལ་ལ་ཅིའི་ཕྱིར་མི་རུང་
ཞེ་ན། རབ་ཏུ་བྱུང་བ་བསྙེན་པར་མ་རྫོགས་པ་དགེ་སློབ་མ་དང་དགེ་ཚུལ་ཕ་མ་དག་
ནི་ལྟུང་བ་མཐོལ་བཤགས་ཀྱི་ཡུལ་མ་ཡིན་ཏེ་བསྙེན་པར་རྫོགས་པའི་དགེ་འདུན་
གྱིས་འཁོར་དུ་ཡོངས་སུ་བཟུང་བ་ཙམ་ཡིན་པའི་ཕྱིར་རོ། །དེའི་ཕྱིར་དགེ་ཚུལ་ལ་
སོགས་པའི་བྱ་བ་ཐམས་ཅད་ནི་བསྙེན་པར་རྫོགས་པ་ཉིད་ལ་རག་ལས་པ་ཁོ་ན་ཡིན་
པར་རྣམ་པར་གནས་སོ་ཞེས་ཊཱི་ཀ་ལས་སོ། །མཐོལ་བའི་ཡུལ་ལ་མཚན་ཉིད་དེ་དག་
ངེས་པར་ཚང་དགོས་སམ་ཞེ་ན། བསྙེན་པར་རྫོགས་པ་མཚན་མི་མཐུན་པ་དང་། རབ་
བྱུང་བསྙེན་པར་མ་རྫོགས་པ་དང་། ཁྱིམ་པ་དེ་བཞིན་གཤེགས་པའི་ཆོས་ཀྱི་ལྟ་བ་ཅན་
ཡན་ཆད་ཀྱི་ཆོས་འདི་པ་ལ་ལྟུང་བ་རིག་པར་བྱ་བ་དེ་བྱས་ན་བྱས་པ་ཉིད་དོ། །ཊཱི་ཀ་
ལས། དེ་ལ་རིག་པར་བྱས་ན་བཅབས་པར་མི་འགྱུར་རོ། །ཞེས་དང༌། མཚན་མི་
མཐུན་པ་བསྙེན་པར་རྫོགས་པ་དག་ལ་རིག་པར་བྱེད་ན་ཡང་བཅབས་པར་ནི་མི་
འགྱུར་ལ། (ཚུལ་དང་མི་མཐུན་པར་》རིག་པར་བྱེད་པ་ལས་ཉེས་བྱས་སུ་ནི་འགྱུར་རོ། །བསྙེན་
པར་མ་རྫོགས་པ་དག་ལ་རིག་པར་བྱེད་པ་དག་ལ་ནི་བཅབས་པར་ནི་མི་འགྱུར་ལ།
གནས་ངན་ལེན་རིག་པར་བྱེད་པ་ལས་ནི་ལྟུང་བྱེད་དུ་འགྱུར་རོ། །གནས་ངན་ལེན་མ་
ཡིན་པ་བརྗོད་པ་ལས་ནི་ཉེས་བྱས་སུ་འགྱུར་རོ། །ཞེས་དང་། གཞན་ཡང་སོར་མདོའི་
འགྲེལ་བ་ཀུན་བཏུས་ལས། ལྟ་བ་མི་འཐུན་པ་ལ་མཐོལ་ན་བཅབས་པར་མི་འགྱུར་ལ།
ཉེས་བྱས་སུ་ནི་འགྱུར་རོ། །ཞེས་དང་། བཤགས་པ་ནི་ཆོས་འདི་པ་གཞན་ལ་རྣམ་པ་
ཐམས་ཅད་དུ་མི་བྱའོ། །ཞེས་དང་། ལྟུང་བ་མིང་དང་རིགས་ལས་མཐུན་པ་ལ་མཐོལ་
ན་ཡང་བཅབས་པར་ནི་མི་འགྱུར་ལ། ཉེས་བྱས་སུ་འགྱུར་རོ། །ཞེས་གསུངས་སོ། །
མཚམས་གཞན་ན་གནས་པ་ནི་གང་གི་ཡན་ལག་ཉིད་ཀྱང་མ་ཡིན་ནོ་ཞེས་པ་དེའི་
དམིགས་བསལ་ནི་མཚམས་གཞན་ན་གནས་པ་ལ་ཡང་ངོ་སྟེ་དེ་ལ་རིག་པར་བྱས་ན་

བྱས་པ་ཉིད་དོ་ཞེས་སྔ་མར་སྦྱར་རོ། །དེ་ལ་ལྟུང་བ་བཅབས་པའི་ཉེས་པར་མི་འགྱུར་
ཡང་བརྗོད་པ་ལས་ཉེས་བྱས་སུ་འགྱུར་བར་ལུང་ལས་གསུངས་སོ། །དབྱེན་བྱེད་པའི་
ལྷག་མ་ལ་སོགས་པ་བསྒོ་བ་ལས་བྱུང་བའི་ལྟུང་བ་བཅུ་པོ་རྣམས་ནི་བདག་ཉིད་ལ་
བསྒོ་བའི་ལས་བྱས་པའི་དགེ་འདུན་ཐམས་ཅད་ལ་བདག་ལ་ལྟུང་བ་འདི་བྱུང་ངོ་ཞེས་
གོ་བར་བྱ་བའོ། །དེ་ཡང་བསྒོ་བ་ལས་བྱུང་བ་རྣམས་ནི་མཚམས་དེ་ན་གནས་པའི་དགེ་
འདུན་པ་རྣམས་ཀྱིས་བཟློག་ཀྱང་མ་མཉན་པས་ན་ཡུལ་དེ་དག་ཐམས་ཅད་ལ་མཐོལ་
དགོས་པར་བཅས་པ་ཡིན་ནོ། །གཞན་ཡང་ལུང་རིགས་གཏེར་མཛོད་དུ་ལྷག་མ་དང་
པོ་ལས་གྱུར་པ་རྣམས་ཀྱང་དགེ་འདུན་ལ་མཐོལ་དགོས་པར་བཤད་མོད་སྒྲུབ་བྱེད་མ་
མཐོང་ངོ༌། །སོ་སོར་བཤགས་པར་བྱ་བ་ནི་གནས་དེར་དགེ་སློང་གང་ཚོགས་པ་
ཐམས་ཅད་ལའོ་ཞེས་སྔ་མར་སྦྱར་ཏེ་གནས་དེར་དགེ་སློང་ཇི་སྙེད་ཚོགས་པ་དེ་དག་
ཐམས་ཅད་ལ་གོ་བར་བྱའོ་ཞེས་པའོ། །དེས་ན་དགེ་འདུན་ཁོ་ན་ལ་མཐོལ་དགོས་པ་
ནི་མ་ཡིན་ནོ། །རང་འགྲེལ་ལས། དེ་ལྟར་བྱས་ན་གལ་ཏེ་ཁ་ཅིག་གཉིད་ལོག་པ་དང་
བྲེལ་བ་ལ་སོགས་པའི་དབང་གིས་གྲགས་པར་མ་གྱུར་ན་ཡང་ཉེས་པ་མེད་དོ། །ཞེས་
དང༌། དགེ་ཚུལ་ལ་སོགས་པ་ཐོས་པར་བྱ་བ་མ་ཡིན་པ་དག་གིས་ཐོས་པར་མི་འགྱུར་
བ་དེ་ལྟར་བྱའོ། །ཞེས་སོ། །དེ་ལྟར་སོར་བཤགས་ཀྱི་ལྟུང་བ་གནས་དེར་དགེ་སློང་
ཚོགས་པ་ཐམས་ཅད་ལ་མཐོལ་དགོས་པ་ཡང་སྨད་པའི་གནས་ཡིན་པས་དེ་ལྟར་
བཅས་པའོ། །ཇི་ལྟར་རིག་པར་བྱ་ན། ཚེ་དང་ལྡན་པ་དག་བདག་ལ་ཟས་ལ་ཆགས་
ཤིང་སྲེད་པའི་དབང་གིས་ལྟུང་བ་དེ་བྱུང་བ་ཡིན་ཕྱིར་སྤྱད་པའི་གནས་དང་། ཟང་ཟིང་
མེད་པའི་ཆོས་བསྒྲུབ་པའི་ཕྱིར་ཞུགས་པ་རྣམས་སྨད་པའི་གནས་དེ་ཉིད་ལ་བརྒྱུག་པ་
ནི་ཧ་ཅང་མི་རིགས་པས་ན་མི་རིགས་པ་སོ་སོར་བཤགས་པར་བྱ་བ་བྱུང་གི་ཆོས་དེ་
སོ་སོར་འཆགས་སོ་ཞེས་གོ་བར་བྱ་དགོས་སོ། །རང་འགྲེལ་ལས། འདི་ནི་སྨྲེ་སྔགས་
འདོན་པའི་རྣམ་པར་བརྗོད་པས་སོ་སོར་བཤགས་པར་བྱ་བ་ཉིད་དུ་གསུངས་པ་ཡིན་

གྱི་བཤག་པ་ནི་མ་ཡིན་ནོ། །བཤག་པ་ནི་ཇི་ལྟར་ལྟུང་བྱེད་ཀྱི་ལྟུང་བ་བྱུང་བས་གཅིག་
གི་མདུན་དུ་བཤག་པར་བྱ་བར་གསུངས་པ་དང་འདྲ་བ་ཡིན་ནོ། །ཞེས་སོ། །སོ་སོར་
བཤགས་པར་བྱ་བའི་ལྟུང་བ་རིག་པར་བྱ་བ་དེ་ནི་རང་དོན་དུ་སྔགས་ལན་གསུམ་
བརྗོད་པ་དང་འདྲ་བ་མ་ཡིན་ཏེ། ལན་གཅིག་བརྗོད་པས་ཆོག་པ་ཡིན་ནོ། །སྤྱིར་ལྟུང་
བ་གང་ཡིན་ཡང་བདག་ལ་ལྟུང་བ་འདི་བྱུང་ངོ་ཞེས་ཐ་མལ་བའི་ཚིག་གིས་བརྗོད་ན་
ཡང་འཆབ་པའི་ཉེས་པ་འབྱུང་བ་ཁེགས་སོ། །གང་ལ་མཐོལ་བར་བྱ་བའི་གང་ཟག་དེ་
མེད་ན་ནི་དེ་སྲིད་དུ་མ་མཐོལ་བ་ལ་ཉེས་པ་མེད་པར་ལུང་ལས་གསུངས་སོ། །དེ་ལ་
ལྟུང་བ་གང་དང་གང་གི་དངོས་གཞི་མཐོལ་ན་དེའི་སྦྱོར་བ་སོགས་ལོགས་སུ་མཐོལ་མི་
དགོས་སོ། །གལ་ཏེ་དེ་ལྟར་དང་པོ་མ་མཐོལ་བར་འཆབ་ཉེས་བྱུང་ན་ཕམ་པ་འཆབ་པ་
ཡིན་ན་གསོ་མི་རུང་ཞིང་། ལྷག་མ་ལ་འཆབ་ཉེས་བྱུང་ན་འཆབ་ཉེས་དེ་སྦྱང་བ་ལ་
མཐོལ་བཤགས་སོ་སོར་བྱ་དགོས་པས། དང་པོ་ལྷག་མ་འཆབ་པའི་ཉེས་པ་ཡུལ་གང་
ཟག་གཅིག་གི་དྲུང་དུ་མཐོལ་ཅིང་། དེ་ནས་འཆབ་པའི་ཉེས་པ་དེ་བཤགས་པ་ནི་འོག་
ཏུ་འཆད་པ་བཞིན་སྤོ་བ་སྤྱད་དགོས་སོ། །བསྡམ་བྱ་བཅབས་པའི་འཆབ་ཉེས་
བསྡམས་པ་ཙམ་གྱིས་འདག་པས་དེ་ལས་གཞན་སྦོམ་པོ་དང་ལྟུང་བྱེད་སོགས་ཀྱི་
བཅབས་ཉེས་དེ་གང་ཟག་གཅིག་གི་མདུན་དུ་དང་པོར་ལན་གསུམ་མཐོལ་ཞིང་དེ་
ནས་བཤག་པར་བྱའོ། །དེ་ལྟར་འཆབ་ཉེས་ཡོད་ན་དེ་དང་པོར་མཐོལ་བ་དང༌། དེ་
ནས་འཆབ་ཉེས་དེ་བཤག་པ་དང་། དེའི་རྗེས་སུ་ལྟུང་བ་དངོས་གཞི་ཕྱིར་བཅོས་པ་སྟེ།
གོ་རིམ་དེ་ལྟར་བྱེད་དགོས་ལ། ཡང་ན་དེང་སང་ལྟར་མཐོལ་བཤགས་ཐམས་ཅད་
མཉམ་དུ་བྱས་ཀྱང་མི་ཆོག་པ་མེད་དོ། །འོ་ན་ལྟུང་བ་གང་ཞིག་བྱུང་ནས་ཞག་དུ་མར་
བཅབས་ན་ཞག་རེ་རེ་ལ་འཆབ་པའི་ཉེས་པ་རེ་རེ་བྱུང་ན་དེ་རྣམས་ཕྱིར་བཅོས་ཐ་དད་
དུ་དགོས་སམ་ཞེ་ན། མི་དགོས་ཏེ། དཔེར་ན་དངོས་གཞིའི་ཉེས་པ་གཅིག་ཕྱིར་བཅོས་
པས་སྦྱོར་བ་དང་སྦྱོར་བའི་ཉེས་པ་དུ་མ་དག་པ་བཞིན་ཡིན་པར་གསུངས་པའི་ཕྱིར་རོ། 

རབ་བྱུང་བསྙེན་པར་མ་རྫོགས་པ་ལ་ཕམ་འདྲ་འཆབ་ཉེས་བྱུང་ན་གསོ་མི་རུང་ཞིང་།
གཞན་བསྡམ་བྱ་དང་བཤག་བྱའི་ཉེས་པ་བཅབས་པའི་འཆབ་ཉེས་ནི་འདི་ལྟར་མཐོལ་
བཤགས་མི་དགོས་པར་བསྡམས་པ་ཙམ་གྱིས་འདག་གོ །དེས་ན་རབ་བྱུང་བསྙེན་པར་
མ་རྫོགས་པ་ལ་དངོས་སུ་བླངས་པ་ལས་འདས་པའི་བཤག་བྱའི་ལྟུང་བ་གང་རུང་
འཆབ་ཉེས་དང་ལྡན་པ་བྱུང་ཚེ་འཆབ་ཉེས་དེ་ཡིད་ཀྱིས་བསྡམས་ལ། ལྟུང་བ་དངོས་
ཡུལ་དགེ་སློང་གཅིག་གི་དྲུང་དུ་བཤག་པར་བྱའོ། །དངོས་བླངས་ལས་གཞན་ཕྱོགས་
མཐུན་ལས་འདས་པའི་ཉེས་པ་ནི་ཡིད་ཀྱིས་བསྡམས་པ་ཙམ་གྱིས་འདག་གོ །གཉིས་
པ་ནི། ཡིད་ཀྱི་དེ་ལས་ནི་བསྡམས་པར་བྱས་ན་ལྡང་ངོ་། །གཞན་ལས་དེ་དང་བཅས་
པའི་བཤགས་པའོ། །དེ་གཅིག་པུ་ལྟ་བ་ཐ་མི་དད་པ་ལའོ། །ཁ་ན་མ་ཐོ་བ་མི་མཐུན་པ་
ལའོ། །སྡེ་ཚན་ལས་སོ། །མེད་ན་ལྟུང་བ་ལས་སོ། །སྤང་བ་ལས་ནི་སྤངས་པ་དང་
བྲལ་བ་སྔོན་དུ་བཏང་བ་ལས་སོ། །ལྷག་མ་དང་བཅས་པར་གཏོགས་པའི་སྦོམ་པོ་ལྕི་
བ་ལས་ནི་དགེ་འདུན་ལྔ་ལ་སོགས་པ་ཐམས་ཅད་ལའོ། །ལྷག་མ་མེད་པར་གཏོགས་
པའི་སྦོམ་པོ་ལྕི་བ་ལས་ནི་མ་བཅད་པ་ལྷག་པ་ལའོ། །ཡང་བ་དེ་ལས་ནི་བཞི་ལ་
སོགས་པ་ལའོ། །མཐར་དེ་ལ་བརྩལ་བ་རྐྱེན་མ་འབྱོར་བ་ཉིད་ན་ལས་བྱས་པ་དང་
འདྲའོ། །སྨྱོས་པས་བྱས་པ་དེས་ཕྱིར་སངས་པ་ན་འདུ་ཤེས་པ་ནི་ཉེས་བྱེད་དང་འདྲ་བ་
ཉིད་དོ། །མིང་དང་རིགས་དང་ལྡན་པར་བརྗོད་ན་ལྟུང་བ་ལས་སོ། །ཞེས་གསུངས་ཏེ།
ཐབས་གང་གིས་ལྟུང་བ་ལས་ལྡང་ཞེ་ན། རྫས་ཀྱི་ཕྱིར་གཞན་འཆི་བར་འདོད་པ་
སོགས་ཡིད་ཀྱི་བསྡམ་པར་བྱ་བའི་ཉེས་བྱས་དེ་ལས་ནི་ཕྱིན་ཆད་མི་བྱའོ་སྙམ་དུ་
བསམ་པས་བསྡམས་པར་བྱས་ན་ལྟུང་བ་ལས་ལྡང་ངོ༌། །དེ་ཡང་དཔག་སྙེ་ལས།
སྤྱིར་ལྟུང་བ་གང་ཡིན་ཡང་འདྲ་སྟེ། ལུས་ངག་ཏུ་མ་ཐོན་པའི་ཡིད་ཀྱི་ཉེས་པ་རྣམས་ནི་
འགྱོད་སྡོམ་གྱི་སེམས་བརྟེན་པ་ཙམ་གྱིས་ལྟུང་བ་ལས་ལྡང་བར་འགྱུར་ལ། ལུས་ངག་
ཏུ་ཐོན་ནས་རང་རང་གི་ཕྱིར་བཅོས། ཞེས་གསུངས་སོ། །ཡིད་ཀྱི་ལྟུང་བ་དེ་ལས

གཞན་པ་བཤག་བྱའི་ལྟུང་བ་ལས་ནི་བསྡམས་པ་དེ་དང་བཅས་པའི་བཤགས་པ་བྱས་
ན་ལྟུང་བ་ལས་ལྡང་བའོ། །ཊཱི་ཀ་ལས། དག་པ་དང་མ་དག་པ་དག་ནི་བསམ་པའི་
གཞི་ལས་བྱུང་བ་ཡིན་པས་བསྡམ་པར་བྱ་བ་མེད་ན་བཤགས་པས་ཅིར་ཡང་མི་འགྱུར་
རོ། །འདིར་གཞུང་ནི་ཕྱིན་ཆད་སྡོམ་མམ། སྡོམ་མོ་ཞེས་གསུངས་པ་ཡིན་ནོ། །ཚིག་ཏུ་
བརྗོད་པ་ནི་སེམས་བཟློག་པ་སྔོན་དུ་བཏང་བ་ཡིན་གྱི་གཞན་དུ་ན་རྫུན་དུ་སྨྲ་བ་ཁོ་
ནར་འགྱུར་རོ། །ཞེས་གསུངས་སོ། །དེ་ལ་བཤགས་པ་གང་ཞིག་བྱེད་པ་ལ་ཉེས་པ་སྔ་
མ་ལ་འགྱོད་སེམས་དྲག་པོ་དང་། ཕྱི་མ་ལ་སྡོམ་སེམས་བརྟན་པོ་དང༌། ད་ལྟ་ཞེ་ཐག་
པ་ནས་ཕྱིར་བཅོས་འདོད་དང༌། དེའང་ངེས་འབྱུང་གི་བསམ་པས་ཟིན་པ་བཅས་
དགོས་སོ། །གང་ལ་བཤག་པར་བྱ་ཞེ་ན། རང་བཞིན་དུ་གནས་པ་དང་། སྨྲ་ཤེས་པ་
དང༌། དོན་གོ་བ་དང་། བསྙེན་པར་རྫོགས་པ་དང་། མཚན་མཐུན་པ་དང་། མཚམས་
གཅིག་ན་གནས་པའི་གང་ཟག་དེ་གཅིག་པུ་རང་དང་ལྟ་བ་ཐ་མི་དད་དུ་ལྡན་པ་ལ་
བཤག་པར་བྱའོ། །འདི་ནི་ལྷག་མའི་སྦོམ་པོ་ཡང་བ་དང་སྤང་ལྟུང་དང་འབའ་ཞིག་པ་
དང་སོར་བཤགས་དང་ཉེས་བྱས་རྣམས་བཤག་པའི་ཡུལ་བསྟན་པའོ། །དེ་ལྟར་ལྷག་
མའི་སྦོམ་པོ་ཡང་བ་ཡང་གང་ཟག་གཅིག་གི་དྲུང་དུ་བཤག་ཆོག་པ་ཡིན་ཏེ། འདུལ་
བྱེད་ལས། དགེ་འདུན་གྱི་ལྷག་མ་ལས་བྱུང་བའི་ཡང་བ་ནི་མཚམས་ཀྱི་ནང་དུ་དགེ་
སློང་གཅིག་གི་མདུན་དུ་བཤག་པར་བྱའོ། །ཞེས་དང་། ཊཱི་ཀ་ལས། དགེ་འདུན་ལྷག་
མར་གཏོགས་པའི་སྦོམ་པོ་ཡང་བ་ལས་ནི་གང་ཟག་གཅིག་ལ་བཤགས་པས་ལྡང་བར་
འགྱུར་རོ། །ཞེས་གསུངས་པའི་ཕྱིར་རོ། །འོན་ཀྱང་ཕྲེང་རྒྱུད་ལས། དགེ་འདུན་ལྷག་
མ་ལས་བྱུང་བའི། །ལྕི་བ་ལྔ་ལ་ཡང་བ་བཞིས། །ཞེས་ཡང་བ་བཞིའི་དྲུང་དུ་བཤག་
པར་བཤད་པ་ནི་གྲུབ་མཐའ་གཞན་ཡིན་ཏེ། ལུང་དང་མི་མཐུན་ནོ་ཞེས་བུ་ཊིཀ་ཏུ་
གསུངས། འོན་ཀྱང་དེ་ཕུན་སུམ་ཚོགས་པའི་ཡན་ལག་གི་དབང་དུ་བྱས་པ་ཡིན་ཞེས་
བཤད་ན་འགྲིག་གམ་དཔྱད་པར་བྱའོ། །བཤག་པའི་ཡུལ་གྱི་ཁྱད་པར་ཇི་ལྟ་བུ་ཞེ་ན།

ལྟུང་བ་མེད་པའི་དགེ་སློང་མ་རྙེད་ན་རང་དང་ཁ་ན་མ་ཐོ་བའམ་ལྟུང་བ་མི་མཐུན་པ་
ལ་བཤག་པར་བྱའོ། །ཁ་ན་མ་ཐོ་བ་མི་མཐུན་པ་ཞེས་པ་དེ་ཇི་ལྟ་བུ་ལ་གོ་དགོས་ཤེ་ན།
གང་གི་མདུན་དུ་བཤག་པར་བྱ་བ་དེ་དང་ལྟུང་བའི་སྡེ་ཚན་ལས་མི་མཐུན་པ་ཡིན་ན་
དེ་ལ་བཤགས་སོ། །སྡེ་ཚན་མཐུན་མི་མཐུན་ཞེས་པའི་ཉེས་བྱས་ཀྱི་སྡེ་ཚན་ནི། རང་
འགྲེལ་ལས། འདིས་ཉེས་བྱས་རང་དབང་ཅན་དག་བསྡུས་པར་རིག་པར་བྱ་སྟེ། ལྟུང་
བ་གཞན་པ་དང་འབྲེལ་བའི་ཉེས་བྱས་གང་ཡིན་པ་དེ་ནི་ལྟུང་བ་དེ་བཤགས་པ་ཉིད་
ཀྱིས་དེ་ཡང་བཤགས་པ་བྱས་པར་འགྱུར་རོ། །ཞེས་སོ། །སྡེ་ཚན་ལས་མི་མཐུན་པ་
མེད་ན་ལྟུང་བ་བྱེ་བྲག་ནང་མི་མཐུན་པ་ལས་བཤགས་སོ། །སྤང་བའི་ལྟུང་བ་ལས་
ལྡང་བ་ལ་ནི་སྤང་ལྟུང་བྱུང་བའི་གཞིའི་དངོས་པོ་དེ་སྤངས་པ་དང་སྤངས་པ་དེ་དང་
ཞག་གཅིག་བྲལ་བ་སྔོན་དུ་བཏང་ཞིང་བཤག་པར་བྱ་བ་ཉིད་ཀྱིས་ལྟུང་བ་ལས་ལྡང་
བར་བྱ་དགོས་སོ། །ཞག་དེ་ལ་ཆོས་གོས་གཞན་བྱིན་གྱིས་མི་བརླབ། བྱིན་གྱིས་བརླབ་
རུང་གི་ཆོས་གོས་མེད་པར་གནས་དགོས་ཏེ། རང་འགྲེལ་ལས། ཞག་དེ་ལ་ཆོས་གོས་
གཞན་བྱིན་གྱིས་མི་སློབ་པར་བྱིན་གྱིས་བརླབ་ཏུ་རུང་བའི་ཆོས་གོས་མེད་པར་གནས་
པར་བྱའོ། །ཆོས་གོས་གཞན་བྱིན་གྱིས་བརླབས་ན་ནི། བྱིན་གྱིས་བརླབ་ཏུ་རུང་བ་དང་
བྲལ་བར་མི་འགྱུར་རོ། །ཞེས་གསུངས་པས་སོ། །ཞག་གཅིག་བྲལ་བ་སྔོན་དུ་སོང་བ་
ན་ལྟུང་བ་ཕྱིར་བཅོས་ཤིང་དེ་ནས་རྫས་དེ་ཕྱིར་བླང་བར་བྱ་བ་སྟེ། འགྲེལ་ཆུང་ལས།
ཞག་གཅིག་སྤངས་ཏེ་ཕྱི་དེ་ཉིད་མཐོལ་ཚངས་བྱས་ནས་གདོད་སླར་བླང་ངོ༌། །ཞེས་
གསུངས་པས་སོ། །ཕྱིར་བཅོས་པའི་ལྷག་མ་དང་བཅས་པར་གཏོགས་པ་སྟེ་དགེ་
འདུན་ལྷག་མའི་ཆར་གཏོགས་པའི་སྦོམ་པོ་ལྕི་བ་ཡན་ལག་གི་རྣམ་པ་ལས་སུ་རུང་བ་
ལ་རྩོལ་བ་ལྟ་བུ་ལས་ནི་མཚམས་དེར་གཏོགས་ཀྱི་དགེ་འདུན་གྱི་གྲངས་དགེ་སློང་ལྟ་
ལ་སོགས་པ་མཚམས་ནང་དུ་དགེ་སློང་དུ་ཡོད་པ་སོ་སོར་མ་བཅད་པ་ཐམས་ཅད་ལ་
བཤགས་པས་ལྡང་བར་འགྱུར་བའོ། །དེ་ནི་མཚམས་ཀྱི་ཕྱི་རོལ་ཏུ་དགེ་སློང་ལྔའི་

མདུན་དུ་བཤག་པར་བྱའོ་ཞེས་ལུང་ལས་སོ། །འདི་ལ་ལུང་རིགས་གཏེར་མཛོད་དང༌།
སྡོམ་ཊིཀ་དཔག་སྟེ་གཉིས་ལས་ལྷག་མར་གཏོགས་པའི་སྦོམ་པོ་ལྕི་བ་དེ་ཡུལ་དགེ་
སློང་བཞིའི་དྲུང་དུ་བཤག་པར་བཤད་ཀྱང་། ལུང་དང་མདོ་རྩ་འགྲེལ་དང་མི་མཐུན་ནོ། །
ཕྱིར་བཅོས་པའི་ལྷག་མ་མེད་པ་ཕམ་པར་གཏོགས་པའི་སྦོམ་པོ་ལྕི་བ་ཡུལ་བསྟེན་
རུང་དང་མ་ཉམས་པར་བཅུག་ལ་རེག་པ་མ་མྱོང་བ་ལྟ་བུ་ལས་ནི་མཚམས་དེར་
གཏོགས་པའི་དགེ་འདུན་གནས་ཀྱི་གཞི་དེ་ནས་ཕྱིར་མ་བཅད་པ་ལྔ་བས་ལྷག་པ་དྲུག་
ལ་སོགས་པ་ལ་བཤགས་པས་ལྡང་བར་འགྱུར་བའོ། །དེ་ལྟར་ལུང་འདུལ་བྱེད་ལས།
ཕས་ཕམ་པ་ལས་བྱུང་བའི་ཉེས་པ་སྦོམ་པོ་ལྕི་བ་དེ་ནི་མཚམས་ཀྱི་ནང་དུ་དགེ་འདུན་
ཐམས་ཅད་ཀྱི་མདུན་དུ་བཤག་པར་བྱའོ། །ཞེས་དང༌། །ཊི་ཀ་ལས། དེས་ན་དགེ་སློང་
ཉུང་བའི་གནས་སུ་ནི་གནས་གཞན་ནས་དགེ་སློང་གཉེར་ཏེ་དགེ་འདུན་དྲུག་གི་ཚོགས་
སུ་ཚང་བ་ཡན་ཆད་ལ་བཤག་པར་བྱའི། དེར་དགེ་འདུན་གཞན་གཞག་སྟེ་དྲུག་གི་
ཚོགས་ལ་སོགས་པ་ལོགས་ཤིག་ཏུ་བཅད་པ་ལ་བཤག་པར་མི་བྱའོ། །ཞེས་སོ། །ཕམ་
པའི་ཆར་གཏོགས་པའི་སྦོམ་པོ་ཡང་བ་སྤྲུལ་པ་བསད་པ་ལ་སོགས་པ་དེ་ལས་ནི་
མཚམས་དེར་གཏོགས་པའི་དགེ་འདུན་སོ་སོར་མ་བཅད་པ་དགེ་སློང་བཞི་ལ་སོགས་
པ་ཐམས་ཅད་ལ་བཤགས་པས་ལྡང་བར་འགྱུར་བའོ། །དེ་ནི་མཚམས་ཀྱི་ཕྱི་རོལ་ཏུ་
དགེ་སློང་བཞིའི་མདུན་དུ་བཤག་པར་བྱའོ་ཞེས་ལུང་འདུལ་བྱེད་ལས་སོ། །དེ་ཡང་
ལུང་རིགས་གཏེར་མཛོད་དང་དཔག་སྟེ་གཉིས་ལས་ཕམ་པར་གཏོགས་པའི་སྦོམ་པོ་
ཡང་བ་དེ་ལྔའི་དྲུང་དུ་བཤག་པར་བཤད་ཀྱང་། བཤད་མ་ཐག་པ་བཞིན་ལུང་འདུལ་
བྱེད་དང་མདོ་རྩ་འགྲེལ་དང་མི་མཐུན་ནོ། །དེས་ན་ལུང་རིགས་གཏེར་མཛོད་དང་
དཔག་སྟེ་གཉིས་ལས་ལྷག་མའི་སྦོམ་པོ་ལྕི་བ་དང་ཕམ་པའི་སྦོམ་པོ་ཡང་བ་གཉིས་ཀྱི་
བཤག་ཡུལ་གྱི་གྲངས་བརྗེས་ནས་བཤད་པ་དེ་ཡིག་ནོར་ཡིན་ནམ་དགོངས་པ་གང་
ཡིན་དཔྱད་པར་བྱའོ། །གཞན་ཡང་ས་སྐྱ་བ་བསོད་ནམས་སེང་གེའི་འདུལ་བ་རྒྱ་

མཚོའི་སྙིང་པོ་ལས་ནི་ཕམ་པའི་དངོས་གཞིའི་རྣམ་པའི་སྦོམ་པོའམ་དངོས་གཞིའི་སྦོམ་
པོ་ལྕི་ཡང་གཉིས་རིམ་བཞིན་ལྕི་བ་དྲུག་དང་ཡང་བ་བཞིའི་དྲུང་དུ་དང༌། ལྷག་མའི་
དངོས་གཞིའི་སྦོམ་པོ་ལྕི་བ་ལྔའི་དྲུང་དུ་བཤག་དགོས་པར་གསུངས་པ་གོང་དང་འདྲ་ལ།
ཕམ་ལྷག་གི་སྦྱོར་བའི་སྦོམ་པོ་ཐམས་ཅད་གང་ཟག་གཅིག་གི་དྲུང་དུ་བཤག་པར་
བཤད་ཀྱང་། ལུང་དང་འགྲེལ་བ་ཚད་ལྡན་རྣམས་ལས་དེ་ལྟར་བཤད་པ་མ་མཐོང་ངོ་། །
འཆི་བའི་གནས་སྐབས་ཀྱི་མཐར་ཕྱིར་བཅོས་པ་དེ་ལ་ལུས་དང་ངག་གིས་བརྩལ་
བའམ་འབད་པ་བྱས་ཀྱང་བཤག་ཡུལ་མ་རྙེད་པ་སོགས་རྐྱེན་མ་འབྱོར་བ་ཉིད་ན་ཕྱིར་
བཅོས་ཀྱི་ལས་དེ་བྱས་པ་དང་འདྲ་བར་ལྟུང་བ་ལས་ལྡང་བར་རིག་པར་བྱའོ། །ཊི་ཀ་
ལས། འདིར་གཞུང་ནི་དགེ་སློང་ཞིག་དགེ་འདུན་ལྷག་མའི་ལྟུང་བ་བྱུང་ནས་དེ་ངོ་ཚ་
དང་བཅས་པས་ཡུལ་གཞན་དུ་ཕྱིར་བཅོས་པར་བྱའོ་སྙམ་པའི་བསམ་པས། དེ་ཡུལ་
གཞན་དུ་སོང་བའི་སྐབས་སུ་སྟག་གིས་སྲོག་དང་བྲལ་བར་གྱུར་པ་ན། བཅོམ་ལྡན་
འདས་ཀྱིས་བཀའ་བསྩལ་པ། དགེ་སློང་དག་དེ་ནི་ལྟུང་བ་དེ་ལས་ལྡང་བ་ཡིན་ཏེ། དེ་
ནི་བསམ་པས་ལྟུང་བ་ལས་ལྡང་བར་སྨྲའི། ཆད་པའི་ལས་ཀྱིས་ནི་མ་ཡིན་ནོ་ཞེས་བྱ་
བའི་བར་དུ་གསུངས་པ་ཡིན་ནོ། །ཞེས་སོ། །འདི་དེ་ལྟར་ལུང་ལས་ལྷག་མ་ལ་
གསུངས་ཀྱང་ཀུན་ལ་འདྲ་སྟེ། བྱ་ཊིཀ་ལས་འདི་ལ་འཆབ་མེད་ཀྱི་ཕམ་པ་ཡང་དག་
པར་གསུངས་སོ། །དགེ་སློང་སྨྱོས་པ་ལ་སོགས་པས་རང་བཞིན་ཉམས་པའི་སྐབས་སུ་
སྲོག་གཅོད་པ་ལ་སོགས་པ་ཁ་ན་མ་ཐོ་བ་གང་བྱས་པ་དེས་ཕྱིར་སངས་ཤིང་དྲན་པ་
རྙེད་པ་ན་བདག་གིས་མ་ལེགས་པ་དེ་ལྟ་བུ་ཞིག་བྱས་སོ་སྙམ་དུ་འདུ་ཤེས་པ་ནི་ཉེས་
པ་བྱེད་པ་སྟེ་ཉེས་བྱས་དང་འདྲ་བར་གང་ཟག་གཅིག་གི་མདུན་དུ་བཤག་པར་བྱ་བ་
ཉིད་དོ། །ཊི་ཀ་ལས། བཤག་པ་དེ་ཡང་འགྱོད་པ་བསལ་བའི་ཕྱིར་ཡིན་གྱི། ཕྱིར་
བཅོས་པའི་ཕྱིར་ནི་མ་ཡིན་ཏེ། སྨྱོས་པ་དང་སེམས་འཁྲུགས་པ་དང་ཚོར་བས་ཉེན་པ་
དག་ལ་ལྟུང་བ་མེད་པའི་ཕྱིར་རོ། །ཞེས་དང༌། བྱ་ཊཱིཀ་ལས། སྨྱོན་པས་བྱས་པ་ལ་

ལྟུང་བ་མེད་ཀྱང་། ཡོད་དོ་སྙམ་པའི་དོགས་པ་བསལ་བའི་ཕྱིར་རོ། །ཞེས་སོ། །
བཤགས་པ་བྱེད་པའི་ཚེ་སྡེ་ཚན་གང་ཡིན་པའི་མིང་དང་གང་བྱུང་བའི་ལྟུང་བ་དེ་ཉིད་
ཀྱི་རིགས་དང་ལྡནུ་པར་བརྗོད་ན་ལྟུང་བ་ལས་སོ་སྟེ་ལྟུང་བ་ལས་ལྡང་ངོ་ཞེས་པའོ། །
དེའང་བདག་མིང་འདི་ཞེས་བགྱི་བ་ལ་ལྟུང་བྱེད་ཀྱི་སྡེ་ཚན་ལས་ཕྱི་དྲོ་ཁ་ཟས་ཟོས་
པའི་ལྟུང་བ་བྱུང་སྟེ་ཞེས་བརྗོད་པ་ལྟ་བུའོ། །གསུམ་པ་ནི། དགེ་འདུན་ལྷག་མ་ལ་ནི་
དུས་འདི་སྲིད་ཅིག་བཅབས་པ་ཉིད་དམ་མ་བཅབས་པ་ཉིད་དང་ངོ་། །དེ་ལས་སློང་
བར་བྱེད་པ་ནི་དབྱུང་བའོ། །དགེ་འདུན་ལས་ཞག་དྲུག་མགུ་བར་བྱ་བ་མནོས་ཏེ་སྤྱད་
པ་ལའོ། །དགེ་སློང་མས་ནི་ཟླ་བ་ཕྱེད་དོ། །ལྕི་བའི་ཆོས་ལས་འདས་ན་ཡང་དེ་སྤྱད་
པར་བྱ་བ་ཉིད་ཡིན་ནོ། །བཅབས་པའི་ཉེས་པ་མེད་ན་དེ་ཆགས་སོ། །སྤྲོ་བས་དེ་མེད་
པར་འགྱུར་རོ། །དགེ་འདུན་ལས་དུས་དེ་སྲིད་མནོས་ཏེའོ། །དེ་གཉིས་བྱེད་པ་ཉིད་ན་
དགེ་འདུན་ལྷག་མ་དེ་བྱུང་ན་མནོས་ཏེ་བྱས་པ་དེ་གཉིས་ཞིག་པས་དེའི་ཕྱིར་གཞི་ནས་
བརྩམ་པ་ཉིད་སྦྱིན་ནོ། །བརྩམ་པ་ནི་མཐར་ཐུག་པར་བྱ་བ་དང་འདྲའོ། །དེའི་ཕྱིར་མ་
ཆགས་ན་དེའི་ཚེ་དང་པོ་ཡང་ཐ་དད་པར་བསླང་བར་བྱ་བ་ཉིད་དོ། །བར་མ་དེ་ཕྱིར་
བཅོས་པར་བྱའོ། །དེའི་ཕྱིར་དེའི་དོན་དུ་ཡང་བསྟེན་པར་བྱ་བ་ཉིད་ཡིན་ནོ། །དེ་
བཅབས་པའི་དུས་ལྷག་པ་ཡང་དེར་གཞུག་པ་ཉིད་དོ། །དེ་གཉིས་ལས་ཀྱིས་སྦྱིན་ནོ། །
དབྱུང་བ་ཡང་ངོ་། །དེར་སྡིག་པ་ཡང་ངོ་། །གསོལ་བ་དང་ལས་བརྗོད་པ་དང་པོའི་བར་
དུའོ། །རྩྭ་བཀྲམ་པ་ལྟ་བུར་འགྱེལ་བ་ལའོ། །གཟེངས་བསྟོད་པ་ཡང་ངོ་། །བརྗོད་པ་
བྱས་མ་ཐག་ཏུའོ། །ཞེས་གསུངས་ཏེ། དགེ་འདུན་ལྷག་མ་ལ་ནི་འཆབ་ཉེས་མཐོལ་བ་
དང་སྤོ་མགུ་དབྱུང་བ་གསུམ་གྱི་དུས་ནའང་གཞན་འདི་དང་ལྡན་པར་བརྗོད་པར་བྱ་སྟེ།
གལ་ཏེ་བཅབས་ན་བདག་ལ་ཆེ་གེ་མོའི་དགེ་འདུན་ལྷག་མ་བྱུང་སྟེ་དེ་ཡང་ཞག་གཅིག་
བཅབས་པའམ་ཞག་གཉིས་བཅབས་པ་ལ་སོགས་པ་དུས་འདི་སྲིད་ཅིག་བཅབས་ཏེ་
ཞེས་པ་ཉིད་དམ། གལ་ཏེ་བཅབས་པ་མེད་ན་མ་བཅབས་པ་ཉིད་དང་ངོ་སྟེ་མ

བཅབས་པ་ཉིད་དང་ལྡན་པ་བརྗོད་པར་བྱའོ་ཞེས་པའོ། །འོན་ཀྱང་ལྟུང་བ་མ་བཅབས་
སོ་ཞེས་ནི་བརྗོད་མི་དགོས་ཏེ། ལྟུང་བ་བཅབས་པ་བརྗོད་དགོས་པ་ཙམ་ལ་དགོངས་
ནས་མ་བཅབས་པ་ཉིད་དང་ལྡན་པར་བརྗོད་ཅེས་གསུངས་སོ་ཞེས་མཚོ་ཊིཀ་ལས་
སོ། །དེ་བཞིན་དུ་འགྲེལ་ཆུང་དང་ཤེར་འབྱུང་གི་འགྲེལ་པ་གཉིས་ལས་ཀྱང་བཅབས་
པའི་ཞག་གྲངས་སྨོས་དགོས་པར་གསུངས་པ་ལས། མ་བཅབས་པའི་གྲངས་སྨོས་
དགོས་པར་མ་གསུངས་སོ། །དགེ་འདུན་ལྷག་མའི་ལྟུང་བ་དེ་ལས་སློང་བར་བྱེད་པ་
སྟེ་འདག་པར་བྱེད་པ་ནི་ལྟུང་བ་ལས་དབྱུང་བའོ། །དབྱུང་བ་དེ་དགེ་སློང་གང་ལ་བྱ་ཞེ་
ན། ལྟུང་བ་འབྱིན་པ་པོ་གང་གིས་དགེ་འདུན་ལས་ཞག་དྲུག་གི་བར་དུ་དགེ་འདུན་གྱི་
ཐུགས་མགུ་བར་བྱ་བ་ཉིད་ཀྱི་ཐབས་སྒྲུབ་པ་མནོས་ཏེ་སྤྱད་པ་ལ་དབྱུང་བར་བྱའོ། །
དགེ་སློང་མས་ནི་ཟླ་བ་ཕྱེད་མགུ་བ་མནོས་ཏེ་སྤྱད་པ་ལ་དབྱུང་བར་བྱ་བ་ཉིད་དོ། །
དགེ་སློང་མས་ནི་དགེ་འདུན་ལྷག་མ་འབའ་ཞིག་ཏུ་མ་ཟད་ཀྱི་ལྕི་བའི་ཆོས་བརྒྱད་གང་
རུང་ལས་འདས་ན་ཡང་གཉིས་ཀའི་དགེ་འདུན་ལ་ཟླ་བ་ཕྱེད་མགུ་བར་བྱ་བ་མནོས་ཏེ་
དེ་སྤྱད་པར་བྱ་བ་ཉིད་ཡིན་ནོ། །ལྷག་མ་བཅུབས་པའི་ཉེས་པ་མེད་ནུ་མགུ་བ་དེ་
ཆགས་སོ། །ལྕི་ཆོས་བཅབས་པའི་ཉེས་པ་དེ་མེད་ན་ལྕི་ཆོས་ཀྱི་མགུ་བ་དེ་ཆགས་སོ་
ཞེས་ཀྱང་སྦྱར་རོ། །དེ་བཞིན་དུ་ལྟུང་བ་གང་ཡིན་ཡང་རང་རང་གི་བཅབས་ཉེས་དེ་
མེད་ན་དངོས་གཞི་ཕྱིར་བཅོས་ཆགས་སོ། །ལྷག་མ་བཅབས་པའི་ཉེས་པ་དེ་གང་གིས་
འདག་ན། རང་བཞིན་དུ་གནས་པ་དག་པའི་ས་ནས་དམན་པ་མ་དག་པའི་སར་སྤོ་
བས་ལྷག་མ་བཅབས་པའི་ཉེས་པ་དེ་མེད་པར་འགྱུར་རོ། །ཊཱི་ཀ་ལས། དེའི་རྗེས་སུ་
འབྲང་བས་ལྟུང་བ་གཞན་དག་ལ་ཡང་སྔར་བཅབས་པའི་ཉེས་པ་ཕྱིར་བཅོས་པར་བྱ་
ཞིང་ཕྱིས་ལྟུང་བ་ཕྱིར་བཅོས་པར་བྱ་བར་ཤེས་པར་བྱའོ། །ཞེས་སོ། །སྤོ་བ་ཇི་ལྟ་བུ་ཞེ་
ན། ལྟུང་བ་འབྱིན་པར་བྱེད་པས་དགེ་འདུན་ལས་དུས་ཇི་སྲིད་བཅབས་པ་དེ་སྲིད་དུ་
ཁྱད་པར་ཅན་གྱི་སྤྱོད་པ་ལྔ་སྤང་ཞིང་དམན་སྤྱོད་ལྔ་དང་དུ་ལེན་པའི་སྤོ་བ་མནོས་ཏེ་

ཆད་ལས་ཀྱིས་གནས་པའོ། །དེ་ཡང་སྤོ་བ་སྦྱིན་ཡུལ་ལ་མཚོ་ཊིཀ་སོགས་ལས་བསྙེན་
པར་རྫོགས་པའི་སྡོམ་པ་གསོ་རུང་ཡན་ཆད་དང་ལྡན་པ་ཞིག་དགོས་པར་གསུངས་པ་
ལ། ས་སྐྱའི་དབང་ཕྱུག་གྲུབ་པ་དཔལ་བཟང་གིས་མཛད་པའི་མདོ་རྩའི་སྤྱི་དོན་ལས།
ཁ་ཅིག་ཕམ་པའི་སྡོམ་པ་གསོ་རུང་དང་ལྡན་པ་ཞེས་གསུངས་པ་མི་འཐད་དེ། ལྷག་མ་
འཆབ་བཅས་རྒྱུད་ལྡན་གྱི་ཕམ་པ་འཆབ་མེད་བྱུང་བའི་གང་ཟག་དེ་ལ་དང་པོ་ནས་
བསླབ་པ་སྦྱིན་པར་བྱའོ། སྤོ་བ་སྦྱིན་དགོས་པ་མ་ཡིན་པའི་ཕྱིར། ཞེས་གསུངས་སོ། །
དེ་བཞིན་དུ་སྤྲོ་བ་སྦྱིན་ཡུལ་ལ་སྔར་སྤོ་བ་ནོད་པ་དང་མ་འབྲེལ་བ་ཞིག་དགོས་པར་
མཚོ་ཊིཀ་སོགས་ལས་གསུངས་པ་ནི་ལྟུང་བ་དེའི་སྤོ་བ་ནོད་པ་དང་མ་འབྲེལ་བ་དགོས་
ཞེས་པའི་དོན་དུ་གོ་དགོས་ཏེ། སྐབས་དེར་བྱུང་བའི་ལྟུང་བ་དེ་ལས་གཞན་སྔོན་བྱུང་
བའི་ལྟུང་བའི་དོན་དུ་སྤོ་བ་ནོད་པ་དང་མ་འབྲེལ་བ་ཞིག་མི་དགོས་པའི་ཕྱིར་ཏེ། དེ་
ཡང་སྤོ་བ་སྤྱོད་བཞིན་པའི་དགེ་སློང་གིས་ལྷག་མ་རིགས་མཐུན་མི་མཐུན་གང་རུང་
སྔོན་བྱུང་བའི་བཅབས་ཉེས་དྲན་ནས་ཕྱིར་གསོ་འདོད་སྐྱེས་ཤིང་དེའི་དོན་དུ་སྤོ་བ་ནོད་
ན་དགེ་འདུན་གྱིས་སྤོ་བ་བྱིན་ཏེ། གཉིས་ཀ་ཅིག་ཆར་སྤྱོད་ཆོག་པ་སོགས་ཡིན་པའི་
ཕྱིར་ཏེ། རྩ་བར། སྤྱོད་པ་ལ་སྔོན་བྱུང་བ་གཞན་ཕྱིར་གསོ་བར་འདོད་པ་སྐྱེས་ན་ཐ་
དད་པར་སྦྱིན་ཞིང་ཅིག་ཆར་སྤྱད་དོ། །ཞེས་དང༌། སོར་འགྲེལ་ཀུན་བཏུས་ལས། སྤོ་
བ་སྤྱོད་པ་ལ། གཞི་ནས་སྤྲོ་བ་དང་། ཡང་གཞི་ནས་བསླངས་ཏེ་སྤྲོ་བ་(སྤྱོད་པ་ན་ལྟུང་བ་སྔོན་}
བྱུང་བ་ཕྱིར་གསོ་བར་འདོད་པ་སྐྱེས་ན་ཐ་དད་པར་སྦྱིན་ཞིང་ཅིག་ཆར་སྤྱད་དུ་རུང་ངོ་། །
མགུ་བར་བྱ་བ་སྤྱོད་པ་ལ། གཞི་ནས་མགུ་བར་བྱ་བ་དང༌། ཡང་གཞི་ནས་བསླངས་ཏེ་
མགུ་བར་བྱ་བ་(ལྟུང་བ་སྔོན་)བྱུང་བ་ཕྱིར་གསོ་བར་འདོད་པ་སྐྱེས་ན་ཐ་དད་པར་སྦྱིན་ཞིང་
ཅིག་ཆར་སྤྱད་དུ་རུང་ངོ༌། །ཞེས་གསུངས་པའི་ཕྱིར། དགེ་འདུན་ལྷག་མ་ཕྱིར་བཅོས་
པའི་ཕྱིར་སྤོ་བ་དང་མགུ་བ་དེ་གཉིས་སྤྱོད་པར་བྱེད་པ་ཉིད་ན་དགེ་འདུན་ལྷག་མུ་སྔ་
མ་དང་རིགས་མཐུན་པ་དེ་བྱུང་སྟེ་རྐྱེན་གཞན་མ་བྱུང་བ་ཉིད་ནི་སྔར་མནོས་ཏེ་སྤྱད་

པར་བྱས་པ་ཉིད་ཀྱི་སྤོ་མགུ་དེ་གཉིས་ཞིག་ཅིང་གཞི་ནས་སྤོ་མགུ་སྦྱིན་མི་དགོས་ཀྱི་
རྐྱེན་གཞན་བྱུང་བར་མ་གྱུར་པས་དེའི་ཕྱིར་གཞི་ནས་སྤོ་མགུ་བརྩམ་པ་ཉིད་སྦྱིན་པར་
བྱ་བ་ཡིན་ནོ། །དེ་ཡང་སྤོ་ལྡན་དང་མགུ་ལྡན་ལ་ནི་རིགས་མཐུན་བྱུང་ཡང་དེ་ཙམ་
གྱིས་སྔ་མ་མི་འཇིག་གོ །སྤོ་མགུ་ཞིག་པའི་རྗེས་སུ་གཞི་ནས་སྤོ་མགུ་བརྩམ་པ་ནི་དང་
པོར་ཞག་གྲངས་མཐར་ཐུག་པར་བྱ་བ་དང་འདྲ་བར་གཞི་ནས་ཞག་གྲངས་མཐར་
ཐུག་པར་སྦྱིན་པར་བྱའོ། །དེའང་མནོས་ཏེ་སྤྱད་པ་དེ་གཉིས་ཞིག་པས་ན་སྔར་གྱི་འཕྲོ་
སྤྱད་པ་ཙམ་གྱིས་མི་འགྲུབ་པའི་ཕྱིར་རོ། །ཊཱི་ཀ་ལས། དགེ་འདུན་ལྷག་མའི་ལྟུང་བ་
སྔ་མ་དང་མི་འདྲ་བ་བྱུང་བས་ནི་མི་ཉམས་སོ་ཞེས་གསུངས་པ་ལྟར་རིགས་མི་མཐུན་པ་
བྱུང་ན་དེས་སྔར་གྱི་སྤོ་མགུ་མི་འཇིག་པས་ན། དཔེར་ན་འབྱིན་པའི་སྤོ་མགུ་སྤྱད་
བཞིན་པ་ཡིན་ན་རེག་ལྷག་གི་སྤོ་མགུ་ནོད་ཅིང་དེ་གཉིས་ཅིག་ཆར་སྤྱད་ཆོག་སྟེ། དེ་
ཡང་སྤོ་བ་སྤྱོད་བཞིན་པ་ལ་འཆབ་བཅས་ཀྱི་ལྷག་མ་གཞན་བྱུང་ནས་དེ་གསོ་ཕྱིར་སྤོ་
བ་སྦྱིན་པ་ན་སྤྲོ་བ་སྔ་མའི་ཞག་གྲངས་རྫོགས་ཀྱང་སྤོ་བ་ཕྱི་མའི་ཞག་གྲངས་མ་རྫོགས་
པར་དུ་མགུ་བ་སྦྱིན་མི་རུང་བས་སྤོ་བ་ཕྱི་མའི་ཞག་གྲངས་རྫོགས་ཚེ་གཉིས་ཀའི་མགུ་
བ་ཅིག་ཆར་སྦྱིན་ཞིང་། དེ་བཞིན་དུ་མགུ་བ་སྤྱོད་བཞིན་པ་ལ་འཆབ་མེད་ཀྱི་ལྷག་མ་
གཞན་བྱུང་ནས་དེ་གསོ་ཕྱིར་མགུ་བ་སྦྱིན་པ་ལ་ཡང་མགུ་བ་ཕྱི་མའི་ཞག་གྲངས་མ་
རྫོགས་པར་དབྱུང་བ་སྦྱིན་མི་ཆོག་པས་མགུ་བ་ཕྱི་མའི་ཞག་གྲངས་རྫོགས་ཚེ་དབྱུང་བ་
ཡང་ཅིག་ཆར་སྦྱིན་ནམ་སྙམ་མོ། །སྤོ་མགུ་གཉིས་ནི་ཅིག་ཆར་དུ་སྤྱད་མི་རུང་བས་ན།
མགུ་བ་སྤྱད་བཞིན་པ་ན་ལྷག་མ་འཆབ་བཅས་གཞན་གསོ་ན་མགུ་བ་དེ་སྤྱད་ཟིན་ནས་
སླར་སྤོ་བ་དང་མགུ་བ་སྤྱད་ནས་དབྱུང་བ་ཅིག་ཆར་སྦྱིན་ནམ་དཔྱད་དོ། །གཞན་ཡང་
དུས་དང་དུས་མ་ཡིན་པ་བསྡུས་པའི་ལུང་གཞི་ལས། གང་ཟག་གཞན་ཞིག་དགེ་འདུན་
ལྷག་མའི་ལྟུང་བ་བྱུང་བར་གྱུར་ཏེ། ཆེད་དུ་བསམས་ཏེ་ཁུ་བ་ཕྱུང་བ་ལས་གྱུར་པ་ཞག་
གཅིག་བཅབས། ལུས་ཀྱི་རེག་པ་ལས་གྱུར་པ་ཞག་གཉིས་བཅབས། འཁྲིག་པ་དང་

ལྡན་པ་སྨྲ་བ་ལས་གྱུར་པ་ཞག་གསུམ་བཅིབས། སོགས་ནས། བཀའ་བློ་མི་བདེ་བའི་
ལྷག་མ་ཞག་བཅུ་གསུམ་བཅབས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་
འདས་ལ་གསོལ་བ་དང་། བཅོམ་ལྡན་འདས་ཀྱིས་བཀའ་བསྩལ་པ། ལྟུང་བ་དེ་རྣམས་
ལས་ལྷག་པར་མི་བཟད་པ། ལྷག་པར་ལྕི་བ། མངོན་པར་ཞེན་པ་དྲག་པོས་བྱས་པ་
གང་ཡིན་པ་དེའི་དབང་དུ་བྱས་ཏེ། སྤོ་བ་དང༌། གཞི་ནས་སྤོ་བ་དང་། གཞི་ནས་
བསླང་བ་དང༌། མགུ་བར་བྱ་བ་བྱིན་ཏེ་དབྱུང་བར་བྱའོ། །ཞེས་གསུངས་པས། གང་
ཟག་གཅིག་ལ་ལྷག་མ་བཅུ་གསུམ་བྱུང་ཞིང་། དེ་རྣམས་ཀྱི་ནང་ནས་ཀྱང་ལྷག་པར་མི་
བཟད་པ། ལྷག་པར་ལྕི་བ། མངོན་ཞེན་དྲག་པོས་བྱས་པ་དེ་ཞག་བཅུ་གསུམ་གྱི་བར་
དུ་བཅབས་པའི་བཀའ་བློ་མི་བདེ་བའི་ལྷག་མ་ལྟ་བུ་ཡིན་ཏེ། དེའི་དབང་དུ་བྱས་ནས་
ལྷག་མ་གཞན་བཅུ་གཉིས་པོ་དང་བཅས་པའི་འཆབ་ཉེས་འདག་ཆེད་དུ་སྤོ་བ་སྤྱོད་
བཞིན་པ་ན་ལྷག་མ་བཅུ་གསུམ་གང་རུང་བྱུང་ན། སྤོ་བ་སྔ་མ་འཇིག་གམ་མི་འཇིག
དང་པོ་ལྟར་ན། མི་མཐུན་ལྷག་མས་སྤོ་བ་འཇིག་པ་ཡོད་པར་ཐལ། བཀའ་བློ་མི་བདེ་
བའི་ལྷག་མ་བྱུང་བས་གཞན་བཅུ་གཉིས་པོའི་སྤོ་བ་ཡང་འཇིག་པའི་ཕྱིར། གཉིས་པ་
ལྟར་ན། རྩ་བར། དེ་བྱུང་ན་མནོས་ཏེ་བྱས་པ་དེ་གཉིས་ཞིག་པས། ཞེས་གསུངས་པ་
མི་འཐད་པར་ཐལ། རིགས་མཐུན་མི་འཇིག་པའི་ཕྱིར་རོ་ཞེ་ན། བཀའ་བློ་མི་བདེ་བའི་
སྤོ་བ་དེ་གཞན་བཅུ་གཉིས་ཀྱི་སྤོ་བ་ཡང་ཡིན་པའི་ཕྱིར་ན་འཇིག་ཅེས་བཤད་ན་བདེ་
སྙམ་ཡང་དཔྱད་པར་བྱའོ། །བརྩམ་པ་ནི་མཐར་ཐུག་པར་བྱ་བ་དང་འདྲ་བ་དེའི་ཕྱིར་
སྤོ་བ་ལ་སོགས་པ་སྔར་བྱིན་པ་དེ་དགེ་འདུན་གྲངས་མ་ཚང་བ་ལ་སོགས་པའི་ཉེས་
པས་སྤྲོ་བ་ལ་སོགས་པ་དེ་དག་མ་ཆགས་པའི་གནས་སྐབས་སུ་ལྷག་མ་རིགས་མཐུན་
བྱུང་ན་དེའི་ཚེ་གང་མ་ཆགས་པ་སྤོ་བ་ལ་སོགས་པ་དང་པོ་དེ་ཉིད་ཡང་བསྐྱར་ཏེ་
བསླང་བར་བྱ་བ་ཉིད་དོ་ཞེས་སྦྱར་རོ། །གཞི་ནས་སྤོ་བ་སོགས་ཕྱི་མ་སྦྱིན་པར་མི་བྱ་སྟེ།
སྔ་མ་མ་ཆགས་པའི་ཕྱིར་རོ། །འོ་ན་ལྟུང་བ་སྔ་མ་ལ་འཆབ་པ་ཡོད་ཅིང་ཕྱི་མ་ལ་མེད་
་

ན་ཇི་ལྟར་བྱ་ཞེ་ན། བཅབས་པའི་སྤོ་བ་དང་མ་བཅབས་པའི་མགུ་བ་གཉིས་སྔ་ཕྱི་ཐུ་
དད་པར་བསླང་བར་བྱ་བ་ཉིད་དེ། དང་པོ་ལྟུང་བ་སྔ་མའི་བཅབས་ཉེས་འདག་ཆེད་
སྤོ་བ་སྦྱིན་ཞིང་། དེ་ནསཾ་ལྟུང་བ་སྔ་ཕྱི་གཉིས་ཀའི་དངོས་གཞི་འདག་ཆེད་མགུ་བ་སྦྱིན་
པར་བྱ་བ་ཉིད་དོ། །སྤོ་བ་ལྟ་བུ་མ་ཆགས་པའི་གནས་སྐབས་སུ་ལྷག་མའི་ལྟུང་བ་བར་
མ་ལྟུང་བ་སྔ་མ་དང་རིགས་འདྲ་བ་བྱུང་བ་དེ་ཡལ་བར་མི་དོར་བར་ཕྱིར་བཅོས་པར་
བྱའོ། །ལྟུང་བ་ཕྱི་མ་དེ་ལ་བར་མ་ཞེས་མིང་བཏགས་ཤིང་། གཞན་ཡང་ལུང་ལས་ཀྱང་
དེ་སྐད་བརྗོད་པ་ནི་ལྟུང་བ་སྔ་མ་དེ་དང་སྤོ་མགུ་ཡང་དག་སྦྱིན་པའི་བར་དུ་བྱུང་བས་ན་
བར་མ་ཞེས་བྱ་འོ། །བར་མ་དེ་ཕྱིར་བཅོས་པ་དེའི་ཕྱིར་ལྟུང་བ་སྔ་མ་འདག་ཕྱིར་སྤོ་བ་
ལ་སོགས་པ་མ་ཆགས་པར་སླར་ལེན་པར་བྱེད་པ་དེའི་ཚེ་ལྟུང་བ་ཕྱིས་བྱུང་བ་དེ་ཕྱིར་
བཅོས་པའི་དོན་དུ་ཡང་བསྟེན་པར་བྱ་བ་ཉིད་ཡིན་པས་སྔ་མའི་སྤོ་མགུ་ལེན་པའི་ཚེ་
ལྟུང་བ་ཕྱི་མའི་མིང་ཡང་བརྗོད་ནས་སྔ་ཕྱི་མཉིས་ཀའི་སྤོ་མགུ་ཅིག་ཆར་བླངས་ཏེ་སྤྱད་
པར་བྱ་བ་ཡིན་ནོ། །དེ་ལ་ལྷག་མ་སྔ་ཕྱིའི་མགུ་སྤྱོད་ལ་ཡུན་རིང་ཐུང་མེད་པས་མགུ་བ་
དང་གཞི་མགུ་དང་སླར་ཡང་གཞི་ནས་མགུ་བ་གང་ཡིན་ཡང་ཞག་དྲུག་གི་བར་དུ་སྤྱོད་
དགོས་སོ། །འོ་ན་ལྟུང་བ་སྔ་མ་ཟླ་བ་ཕྱེད་བཅབས། ཕྱི་མ་ཟླ་གཅིག་བཅབས་པ་ལྟ་བུ་
ལྟུང་བ་སྔ་མ་ལས་ཕྱི་མ་ཡུན་རིང་དུ་བཅབས་ན་ཇི་ལྟར་ཞེ་ན། ལྟུང་བ་ཕྱིས་བྱུང་བ་དེ་
བཅབས་པའི་དུས་ལྷག་པ་ཟླ་བ་ཕྱེད་དེ་ཡང་ལྟུང་བ་སྔ་མ་བཅབས་པའི་དུས་བརྗོད་
པའི་སྐབས་དེར་གཞུག་ཅིང་ཟླ་བ་གཅིག་གི་བར་བཅབས་ཞེས་བརྗོད་པ་ཉིད་དོ། །
དེའང་ཊཱི་ཀ་ལས། གང་ལ་ལྟུང་བ་ཕྱི་མ་བཅབས་པའི་དུས་ཟླ་བ་གཅིག་ཡོད་པ་དེ་ལ་
ནི་ཟླ་བ་གཅིག་ཁོ་ན་སྤྲོ་བ་སྦྱིན་པར་བྱ་སྟེ། དེས་ལྟུང་བ་སྔ་མ་ཟླ་བ་ཕྱེད་བཅབས་པ་
དང༌། ལྟུང་བ་ཕྱི་མ་ཟླ་བ་གཅིག་བཅབས་པའི་ཉེས་པ་གཉིས་ཀ་མེད་པར་འགྱུར་བར་
ཤེས་པར་བྱའོ། །ཞེས་སོ། །དགེ་འདུན་གྱིས་གང་ཟག་དེ་ལ་སྤོ་མགུ་དེ་གཉིས་གསོལ་
བཞིའི་ལས་ཀྱིས་སྦྱིན་ནོ། །ལྷག་མའི་དབྱུང་བ་ཡང་ངོ་ཞེས་གསོལ་བཞིའི་ལས་ཀྱིས་

སྦྱིན་ནོ་ཞེས་སྔ་མར་སྦྱར་རོ། །དབྱུང་བ་ཞེས་པའི་དོན་ལུང་མ་མོ་ལས། ཅིའི་ཕྱིར་ན་
དབྱུང་བ་ཞེས་བྱ་ཞེ་ན། མི་དགེ་བའི་གནས་ནས་ཕྱུང་སྟེ། དགེ་བའི་གནས་སུ་རབ་ཏུ་
བཞག་པ་སྟེ། དེ་ལྟ་བུའི་ཕྱིར་ན་དབྱུང་བ་ཞེས་བྱའོ། །ཞེས་གསུངས་སོ། །དབྱུང་བ་
དེར་སྡིག་པར་བྱེད་པ་ཉིད་ཀྱི་ཆོ་ག་ཡང་ངོ་སྟེ་བརྗོད་པར་བྱའོ་ཞེས་པའོ། །ཇི་ལྟར་
བརྗོད་ན། དེའི་མིང་ནས་སྨོས་ཏེ། ཁྱོད་ཀྱིས་ལེགས་པ་མ་བྱས་སོ། །ལེགས་པར་ཤིན་
ཏུ་མ་བྱས་སོ་ཞེས་པ་ནས་འགྲོ་བ་གཉིས་ལས་གང་ཡང་རུང་བ་ཞིག་ཁྱོད་ཀྱི་འགྲོ་བ་
ཡིན་པར་ཤེས་པར་བྱ་སྟེ། སེམས་ཅན་དམྱལ་བའམ་དུད་འགྲོའོ། །བཅོམ་ལྡན་འདས་
ཀྱིས་ཀྱང་ལས་ཀྱི་མཐའ་འཆབ་པའི་འགྲོ་བ་ནི་གཉིས་ཏེ། སེམས་ཅན་དམྱལ་བའམ་
དུད་འགྲོའོ། །གང་དག་ངས་བཤད་པ་ལ་ཡིད་མི་ཆེས་པ་དེ་དག་ནི་འཆབ་པར་སེམས་
སོ་ཞེས་གསུངས་པ་ལྟར་བརྗོད་པར་བྱའོ། །བསྡིགས་པ་དེ་ནམ་གྱི་ཚེ་བྱ་ཞེ་ན། དབྱུང་
བའི་གསོལ་བ་དང་ལས་བརྗོད་པ་དང་པོའི་བར་དུའོ། །ལྟུང་བ་འབྱིན་པ་དེ་ཇི་ལྟར་
འདུག་པ་ལ་བརྗོད་པར་བྱ་ཞེ་ན། རྩྭ་བཅད་དེ་ས་ལ་བཀྲམ་པ་ལྟ་བུར་ལུས་ཐམས་
ཅད་ས་ལ་ཁ་སྦུབས་སམ་གན་རྐྱལ་ལམ་གློས་འགྱེལ་བ་ལ་བརྗོད་པར་བྱའོ། །དེ་ལ་
སྔགས་ཀྱིས་གཟེངས་བསྟོད་པ་ཡང་ངོ་ཞེས་བརྗོད་པར་བྱའོ་ཞེས་པའོ། །ཇི་ལྟར་བརྗོད་
ན། སྐབས་འདིར་འགྱེལ་བ་ལས་བསླངས་ནས་ལྟུང་བ་འབྱིན་པ་དེའི་མིང་ནས་སྨོས་ཏེ།
ཁྱོད་ཀྱིས་ལེགས་པ་བྱས་སོ། །ལེགས་པ་ཤིན་ཏུ་བྱས་སོ། །གཉིས་ནི་མཁས་པ།
གཉིས་ནི་གསལ་བ། གཉིས་ནི་དགེ་བ། གཉིས་ནི་སྐྱེས་བུ་དམ་པ་སྟེ། གཉིས་གང་ཞེ་
ན། ལྟུང་བ་མི་འབྱིན་པ་གང་ཡིན་པ་དང་། ལྟུང་བ་བྱུང་ནས་ཆོས་བཞིན་དུ་ཕྱིར་འཆོས་
པ་གང་ཡིན་པའོ། །ཞེས་པ་ནས། འགྲོ་བ་གཉིས་པོ་ལས་གང་ཡང་རུང་བ་ཞིག་ཁྱོད་ཀྱི་
འགྲོ་བ་ཡིན་པར་ཤེས་པར་བྱ་སྟེ། ལྷའམ་མིའོ། །བཅོམ་ལྡན་འདས་ཀྱིས་ཀྱང་ལས་ཀྱི་
མཐའ་མི་འཆབ་པའི་འགྲོ་བ་ནི་གཉིས་ཏེ། ལྷའམ་མིའོ། །གང་དག་ངས་བཤད་པ་ལ་
ཡིད་ཆེས་པ་དེ་དག་ནི་འཆབ་པར་མི་སེམས་སོ་ཞེས་གསུངས་པ་ལྟར་བརྗོད་པར་བྱའོ། །

གང་གི་ཚེ་གཟེངས་བསྟོད་བྱ་ཞེ་ན། དབྱུང་བའི་ལས་བརྗོད་པ་གསུམ་གྱི་མཐར་ལས་
ཀྱི་མཇུག་སྡུད་བརྗོད་པ་བྱས་མ་ཐག་ཏུའོ། །འོན་ཀྱང་དབང་ཕྱུག་གྲུབ་པ་དཔལ་
བཟང་གི་མདོ་རྩའི་སྤྱི་དོན་ལས། བརྗོད་པ་གསུམ་པ་བྱས་མ་ཐག་ཏུ་གཟེངས་བསྟོད་
པར་བྱའོ། །མཇུག་ནི། མཇུག་སྡུད་བྱ་བའོ། །ཞེས་གཟེངས་བསྟོད་པ་དེ་མཇུག་སྡུད་
ཀྱི་གོང་དུ་བརྗོད་པར་བཤད་ཀྱང་། ལུང་གཞི་ལས། འདི་ལྟར་ཅང་མི་གསུངས་པས་དེ་
དེ་བཞིན་དུ་འཛིན་ཏོ། །དེའི་འོག་ཏུ་སྤྲོ་བ་བསྐྱེད་པར་བྱ་སྟེ། འཆར་ཀ་ལེགས་པར་
བྱས་སོ། །ཞེས་སོགས་གསུངས་པ་དང༌། ཀརྨ་ཤ་ཏཾ་དང་རང་འགྲེལ་དང་ཁྲི་ཀ་སོགས་
ལས་ཀྱང་དེ་ལྟར་མཇུག་སྡུད་ཀྱི་རྗེས་སུ་བྱེད་པར་གསུངས་སོ། །ཕྱིར་བཅོས་པའི་གཞི་
གཞིར་གཏོགས་པའོ། །གཉིས་པ་ཞུ་བ་ལ་སོགས་པའི་སྐབས་ནས་འབྱུང་བ་ལ་གཉིས།
ནན་ཏུར་གྱི་སྤྲོས་པ་དང་། ཕྱིར་བཅོས་ཀྱི་སྤྲོས་པའོ། །དང་པོ་ལ་གཉིས། རབ་བྱུང་ལ་
བྱ་བ་དང་། ཞར་བྱུང་ཁྱིམ་པ་ལ་ཆད་ལས་བྱ་བའོ། །དང་པོ་ལ་ལྔ། ཉམས་པ་བསྐྲད་
ཚུལ་དང༌། ནན་ཏུར་བྱས་པ་ལ་ཇི་ལྟར་བྱ་བ་དང༌། སྤངས་པ་ནན་ཏུར་བྱ་ཚུལ་དང༌།
ནན་ཏུར་བྱ་བ་ལ་དོགས་པ་གཅོད་པ་དང་། ནན་ཏུར་ཐུན་མོང་བར་བསྟན་པ་ཞར་བྱུང་
དང་བཅས་པའོ། །དང་པོ་ནི། ཚུལ་ཁྲིམས་འཆལ་བ་བསྐྲད་པར་བྱའོ། །འདི་ལ་དགེ་
འདུན་དབང་ངོ་། །དེ་དེས་ཡལ་བར་མི་དོར་རོ། །ཞེས་གསུངས་ཏེ། དེ་ཡང་དུད་འགྲོ་
གསོད་པའི་ལྟུང་བྱེད་ལྟ་བུ་བྱུང་ན། འཆལ་བའི་ཚུལ་ཁྲིམས་མི་དགེའི་གཟུགས། །
ཞེས་གསུངས་པ་ལྟར་སྤྱིར་ཚུལ་འཆལ་ཡིན་ཡང་སྐབས་འདིར་དེ་ཙམ་ལ་མི་གོ་བར་
ཕམ་པ་བྱུང་བའི་ཚུལ་ཁྲིམས་འཆལ་བ་ནི་དགེ་འདུན་གྱི་ནང་ནས་ཕྱིར་བསྐྲད་པར་
བྱའོ། །དེའང་མ་བསད་ན་དགེ་འདུན་ཐམས་ཅད་ལ་ཉེས་བྱས་འབྱུང་བ་དང་དེ་དང་
ལྷན་ཅིག་ཆོས་དང་ཟང་ཟིང་ལ་ལོངས་སྤྱོད་མི་རུང་བའི་ཕྱིར་ཏེ། འགྲེལ་ཆུང་དུ། དགེ་
སློང་ཕས་ཕམ་པ་བྱུང་བར་ཤེས་བཞིན་དུ་དགེ་འདུན་གྱིས་མ་བསྐྲད་ན་དགེ་འདུན་
ཐམས་ཅད་ལ་ཉེས་བྱས་སུ་འགྱུར་ཏེ། ཞེས་དང༌། དེ་ལ་ཚུལ་ལྡན་གྱིས་སོ་ཤིང་
།
450

བསྟབས་པ་ལ་སོགས་པ་དང༌། སྐྱ་རེངས་མ་ཤར་བར་དུ་ཉལ་ན་ལོ་སྟོང་ཕྲག་དགུ་
བཅུར་དང༌། སྐྱ་རེངས་ཤར་ན་ལོ་བྱེ་བ་ཕྲག་བཅུ་བཞི་དང༌། སྟོང་ཕྲག་བཞི་བཅུར་
དམྱལ་བར་སྐྱེ་བར་ལུང་བྲམ་ཟེའི་བུ་མོས་ཞུས་པ་ལས་གསུངས་པ་སོགས་ཀྱི་ཕྱིར་རོ། །
འདི་ལ་ངག་ཆོས་འདུལ་འགྲེལ་ལས། ཕམ་པ་བྱུང་བ་ནི་མཚམས་ཀྱི་ཕྱི་རོལ་ཏུ་བསྐྱེད་
པར་བྱ་ཞིང་། བཟོད་པ་གསོལ་ན་འཆབ་མེད་བྱུང་བ་ལ་བཟོད་པ་ལེན་ཞིང་ཡལ་བར་
མི་འདོར་ཏེ། ཞེས་དང་། འཆབ་མེད་ཡིན་ཡང་དགྲ་བཅོམ་པ་བསད་པ་ལྟ་བུ་ལ་ནི་
ཡལ་བར་མི་འདོར་བའི་ཐབས་མེད་དེ། དེ་ལ་ཆད་པ་ལས་ཀྱི་བསླབ་པ་སྦྱིན་མི་དགོས་
པའི་ཕྱིར་ཏེ། བསླབ་པ་སྦྱིན་པའི་དགོས་པ་ནི་ཚེ་འདི་ལ་རྣམ་གྲོལ་འཐོབ་པའི་ཆེད་
ཡིན་ལ། མཚམས་མེད་བྱས་པས་རྣམ་པར་གྲོལ་བ་ཐག་རིང་དུ་བྱས་པའི་ཕྱིར་ཏེ།
མཛོད་ལས། མཚམས་མེད་སྦྱོར་བ་བྱས་པ་ལ། །འདོད་ཆགས་བྲལ་འབྲས་མི་སྲིད་དོ། །
ཞེས་གསུངས་པའི་ཕྱིར། །ཞེས་གསུངས་སོ། །ཚུལ་འཆལ་བསྐྲད་པ་འདི་ལ་གང་ཟག་
མི་དབང་ཞིང་དགེ་འདུན་དབང་ངོ༌། །དེའང་ཊཱི་ཀ་ལས། གཙུག་ལག་ཁང་གི་བྱ་བ་ནི་
ཚོགས་ལ་རག་ལུས་པ་ཉིད་ཡིན་པའི་ཕྱིར། ཞེས་སོ། །དེས་ན་དགོན་པ་དང་ཆོས་སྡེ་
རྣམས་ཀྱིས་ཚུལ་འཆལ་གྱི་གང་ཟག་བསྐྲད་དགོས་ཚེ་དགེ་སྐོས་ལྟ་བུ་གང་ཟག་གཅིག་
གིས་མི་བསྐྱད་པར་དགེ་འདུན་པ་ཡོངས་ཀྱིས་བསྐྱད་དགོས་ཤིང་། དེ་མ་འཛོམ་ན་མ་
མཐའ་ཡང་དགེ་སློང་བཞི་ཡན་ཆད་ཀྱིས་མཉམ་དུ་བསྐྲད་ན་ལག་ལེན་འདུལ་བ་དང་
མཐུན་པ་ཡིན་པས་དེ་ལྟར་བྱ་དགོས་སོ། །དགེ་འདུན་དེས་ཚུལ་འཆལ་བསྐྲད་པ་དེ་
ཡལ་བར་མི་དོར་རོ། །དེ་ཡང་ཕམ་པ་འཆབ་བཅས་བྱུང་བའི་ཚེ་ཉན་ཐོས་རང་གི་
ལུགས་ལ་ཚེ་འདིར་ཕམ་པའི་ལྟུང་བ་དག་ནས་ས་རང་བཞིན་དུ་གནས་པར་གྱུར་པའི་
གསོ་ཐབས་རྩ་བ་ནས་མེད་ལ། འོན་ཀྱང་ལོ་ཆེན་དྷརྨ་ཤྲཱིས་མཛད་པའི་བསླབ་པ་
འབུལ་ཆོག་ཏུ་བར་མ་རབ་བྱུང་ཙམ་ལེན་དུ་རུང་བར་བཞེད་ཅེས་གསུངས་སོ། །དེ་
ལྟར་ན་ཕམ་པ་འཆབ་བཅས་བྱུང་བའི་ཚེ་དགེ་བསྙེན་ནམ་བར་མ་རབ་བྱུང་ཙམ་གྱི་

བསླབ་པ་རྒྱུད་ལ་བླངས་ནས་རང་གཅིག་པུར་བསྡད་དེ་སྟོབས་བཞིའི་སྒོ་ནས་སྒྲིབ་
སྦྱོང་དང་ཉམས་ལེན་ལ་འབད་དགོས་ཤིང༌། དེ་ལྟར་འབད་ན་ཕམ་པའི་འབྲས་བུ་
སྡུག་བསྔལ་བསྐྱེད་པའི་ནུས་པ་འདག་པ་ནི་ཡོད་དོ། །འོན་ཀྱང་སྡོམ་པ་དང་པོ་ལེན་
པའི་དུས་སམ་ཕྱིས་སུ་བྱང་ཆུབ་ཀྱི་སེམས་བཅོས་མ་མ་ཡིན་པས་ཟིན་ན་ཐེག་ཆེན་གྱི་
སོར་སྡོམ་དུ་འགྱུར་བ་ཡིན་པས་དེ་ནི་ཉམས་ཡང་སླར་བླང་རུང་བར་མངོན་ཏེ། དེ་
ཐེག་ཆེན་གྱི་ཉེས་སྤྱོད་སྡོམ་པའི་ཚུལ་ཁྲིམས་ཡིན་པར་བྱང་ས་སོགས་ལས་གསུངས་པ་
གང་ཞིག ཐེག་ཆེན་གྱི་སྡོམ་པ་ནི་སླར་བླང་རུང་བའི་ཕྱིར་ཏེ། ཀུན་མཁྱེན་རོང་ཟོམ་
ཆེན་པོའི་དམ་ཚིག་མདོ་རྒྱས་ལས་ཀྱང་། བྱང་ཆུབ་སེམས་ཀྱི་རང་གི་ངོ་བོ་ནི། འདིར་
སྨོན་པའི་སེམས་སྟོབས་ཏེ། འདི་ཡོད་ན་སྡོམ་པ་ཀུན་ཀྱང་འཛིན་པར་ནུས་ཤིང་། སོ་
སོར་ཐར་པའི་སྡོམ་པ་ཞིག་ཅིང་གསོར་མི་རུང་བར་གྱུར་པ་རྣམས་ཀྱང་འདིའི་སྟོབས་
ལ་བརྟེན་ནས་བླངས་ན་མི་འཐོབ་པ་མེད་དོ། །ཞེས་གསུངས་པས་སོ། །གཉིས་པ་ནི།
བསྙིལ་བ་ལ་བཟོད་པར་བྱ་བ་ཉིད་དོ། །ནན་ཏུར་བྱེད་པ་དག་གིས་མ་བསྐོས་ན་ནན་
ཏུར་བྱས་པ་ལ་བཟོད་པ་མི་ཆགས་སོ། །བསྐྱེད་པས་སུན་ཕྱུང་བའི་གནས་སུ་གནས་
པར་མི་བྱ་བ་ཉིད་དོ། །གནས་ནས་ཕྱུང་བ་ཐམས་ཅད་ལ་གནས་པར་བྱ་བ་མ་ཡིན་པ་
ཉིད་དང་ལོངས་སྤྱད་པར་བྱ་བ་མ་ཡིན་པ་ཉིད་དོ། །འདི་ལ་འདུ་ཤེས་ཀྱིས་རྣམ་པར་
གཞག་གོ །བྱེ་བ་ཉིད་ན་དེ་གཉིས་ཆོས་མ་ཡིན་པའི་ཕྱོགས་དང་ཅིག་ཤོས་སུ་ཡིན་གྱི་
ཅིག་ཤོས་དང་ནི་མ་ཡིན་ནོ། །ནན་ཏུར་བྱས་པ་གཞན་དག་ལ་དེ་གཉིས་མི་བྱའོ། །
དེས་འགྲོགས་བཤེས་ལ་བརྟེན་ཏེ་གནས་པར་བྱ་བ་ཉིད་དོ། །ནན་ཏུར་བྱས་པས་སམ་
ཉམས་པ་བསྐྲད་པར་བྱ་བས་འགྱུར་བ་བསྟེན་ན་ཡོ་བྱད་ཀྱང་ཕྱུང་སྟེ་དོར་རོ། །མཐུས་
ཀྱང་བསྐྲད་པར་བྱའོ། །འཇུས་པ་གཅད་པར་བྱའོ། །དེ་སྡིབ་པའི་ཆོས་ཅན་མ་ཡིན་ན་
དབྱུང་ངོ༌། །དགེ་འདུན་གྱིས་ཕྱིར་བཅོས་སོ། །བཅོལ་ཏེའོ། །མ་གྲུབ་ན་གཙུག་ལག་
ཁང་གི་རྫས་ཀྱིས་སོ། །འཐབ་ཀྲོལ་བྱེད་པ་བསྐྲད་པ་ན་གཟུང་བར་མི་བྱའོ། །ཞེས་

གསུངས་ཏེ། གཤེ་བ་དང་ཁྲོ་བ་དང་སྤྱོ་བ་ཉིད་མི་འཛིན་པ་ལ་སོགས་པ་བཟོད་པ་བླང་
བའི་འོས་སུ་གྱུར་ན་དགེ་ཚུལ་བསྙིལ་བ་ལ་ཡང་གསོལ་བའི་ལས་ཀྱིས་བཟོད་པར་བྱ་
བ་ཉིད་དོ། །ནན་ཏུར་བྱེད་པ་དག་གིས་དགེ་སློང་གཞན་རྣམས་ལ་ནན་ཏུར་བྱས་པའི་
གང་ཟག་དེ་ལ་བཟོད་པ་གྱིས་ཤིག་ཅེས་མ་བསྐོས་ན་ནན་ཏུར་བྱས་པ་དེ་ལ་དགེ་སློང་
གཞན་རྣམས་ཀྱིས་ནི་བཟོད་པ་བླང་བའི་ལས་མི་ཆུགས་སོ། །བསྐོས་ན་ནི་ཆགས་
པར་ཊཱི་ཀ་ལས་གསུངས་སོ། །ཁྱིམ་སུན་འབྱིན་པ་བསླད་པས་གང་དུ་ཁྱིམ་སུན་ཕྱུང་
བའི་སྤྱོད་ཡུལ་གྱི་གནས་སུ་གནས་པར་མི་བྱ་བ་ཉིད་དོ། །དེས་དེ་དག་གི་མ་དད་པ་
ཡོངས་སུ་སྤང་བའི་ཕྱིར་གཞན་དུ་འགྲོ་བར་བྱའོ་ཞེས་རང་འགྲེལ་ལས་སོ། །གནས་དེ་
ནས་བསྐྲད་ཀྱང་ཡུལ་གཞན་དུ་གཙུག་ལག་ཁང་དུ་གནས་པ་དང་ལོངས་སྤྱོད་བྱར་རུང་
ངོ༌། །འོན་ཀྱང་བསྐྲད་པ་དེས་གོང་སྨོས་བཞིན་ཁྱད་པར་ཅན་གྱི་སྤྱོད་པ་ལྔ་སྤང་དགོས་
སོ། །ལྟ་བའི་རྣམ་པ་མི་གཏོང་བ་གནས་ནས་ཕྱུང་བར་མ་ཟད་དངོས་སུ་གསུངས་པ་
དང་མདོར་བསྡུས་སྦྱར་བའི་གནས་ནས་ཕྱུང་བ་ཐམས་ཅད་ལ་རབ་བྱུང་གཞན་རྣམས་
ཀྱིས་གནས་གཅིག་ཏུ་ལྷན་ཅིག་གནས་པར་བྱ་བ་མ་ཡིན་པ་ཉིད་དང༌། ལྷན་ཅིག་
ཆོས་དང་ཟང་ཟིང་ལ་ལོངས་སྤྱད་པར་བྱ་བ་མ་ཡིན་པ་ཉིད་དོ། །གལ་ཏེ་སྤྱད་ན་
སྤངས་པའི་རྗེས་སུ་ཕྱོགས་པའི་ལྟུང་བྱེད་དུ་ཡང་འགྱུར་རོ། །གནས་ཕྱུང་གཉིས་ཡོད་
ནའང་ཕན་ཚུན་གཅིག་གིས་གཅིག་སྤང་དགོས་སོ། །གནས་ཕྱུང་སྤང་བ་འདི་ལ་འདུ་
ཤེས་ཀྱིས་རྣམ་པར་གཞག་གོ །དེས་ན་རང་འགྲེལ་ལས། གང་གིས་འདི་གནས་ནསཾ་
ཕྱུང་བ་ཡིན་ནོ་ཞེས་བྱ་བར་ཤེས་ལ། དེ་མི་སྤོང་བ་དེ་ལ་ཉེས་པ་འདིར་འགྱུར་གྱི་མི་
ཤེས་པ་ལ་ནི་མ་ཡིན་ནོ། །ཞེས་སོ། །ལས་དང་འཁོར་ལོ་གང་རུང་བྱེ་བ་ཉིད་ན་ལྷན་
ཅིག་ཏུ་གནས་པར་བྱ་བ་མ་ཡིན་པ་ཉིད་དང་ལོངས་སྤྱད་པར་བྱ་བ་མ་ཡིན་པ་ཉིད་དེ་
གཉིས་ཆོས་མ་ཡིན་པའི་ཕྱོགས་དང༌། ཅིག་ཤོས་ཆོས་ཀྱི་ཕྱོགས་སུ་གཏོགས་པས་མི་
བྱ་བ་ཡིན་གྱི། ཅིག་ཤོས་ཆོས་ཕྱོགས་པ་དང་། ཆོས་མ་ཡིན་པའི་ཕྱོགས་པས་ལྷན་

ཅིག་བྱར་མི་རུང་བ་ནི་མ་ཡིན་ནོ། །དེའང་ཆོས་ཕྱོགས་པ་ལ་སྤང་དགོས་པའི་ཉེས་པ་
མེད་པའི་ཕྱིར་རོ། །དེ་ལྟར་ལུང་ལས། ཁས་བླངས་པ་དག་ཁས་མ་བླངས་པ་དག་དང་
ལྷན་ཅིག་ལོངས་སྤྱོད་པར་བྱེད་ན་ཉེས་བྱས་སོ། །ཁས་མ་བླངས་པ་དག་ཁས་བླངས་པ་
དང་ལྷན་ཅིག་ལོངས་སྤྱོད་པར་བྱེད་པ་ལ་ནི་ལྟུང་བ་མེད་དོ། །ཞེས་སོ། །ནན་ཏུར་བྱས་
པ་ཐམས་ཅད་ལ་གནས་དང་ལོངས་སྤྱོད་ལྷན་ཅིག་ཏུ་མི་བྱའམ་ཞེ་ན། རབ་བྱུང་ལ་
ནན་ཏུར་བྱས་པ་གནས་ནས་ཕྱུང་བ་ལས་གཞན་བསྡིགས་སྨད་བསྐྲད་པ་ཕྱིར་འགྱེད་
བྱས་པའི་ཡུལ་དག་ལ་ལྷན་ཅིག་མི་གནས་པ་དང་ལྷན་ཅིག་ལོངས་མི་སྤྱོད་པ་དེ་
གཉིས་མི་བྱའོ། །དེ་དག་ལ་ནན་ཏུར་གཞན་ཆགས་པའི་ཕྱིར་རོ། །གསོ་དགག་བཞག་
པའི་ནན་ཏུར་བྱས་པ་ལའང་དེ་གཉིས་མི་བྱའོ་ཞེས་ཀྱང་བསྟན་ཏེ། འོན་ཀྱང་ཆོས་ཀྱི་
ལོངས་སྤྱོད་གསོ་སྦྱོང་དང་དགག་དབྱེ་ནི་མ་གཏོགས་སོ། །གནས་ནས་ཕྱུང་བ་ལས་
གཞན་པའི་ནན་ཏུར་བྱས་པ་དེས་ཁྲེལ་ཡོད་པ་འབྱུང་བར་འགྱུར་བའི་འགྲོགས་བཤེས་
ལུ་བརྟེན་ཏེ་གནས་པར་བྱ་བ་ཉིད་དོ། །དེའང་བསྡིགས་སྨད་བསྐྲད་པ་ཕྱིར་འགྱེད་
བཞིའི་དབང་དུ་བྱས་ནས་འགྲེལ་ཆུང་ལས། དགེ་འདུན་ལ་འགྲོགས་སུ་རུང་བ་བཞི་ཕྱི་
རོལ་ཏུ་མི་བསྐྱོད་པར་མཁན་པོའམ་མཛའ་བོ་གཅིག་དང་གནས་འཆར་གཞུག་གོ་ཞེས་
གསུངས་སོ། །བསྐྱེད་པ་ནི་གནས་དེ་ནས་བསྐྲད་ཀྱང་ཡུལ་གཞན་སྐྱོད་པ་པོའི་དགེ་
འདུན་གྱི་གཙུག་ལག་ཁང་སོགས་ནས་ཕྱི་རོལ་ཏུ་མི་བསྐྱེད་པར་དེར་འགྲོགས་བཤེས་
ལ་བརྟེན་ཏེ་གནས་པར་བྱའོ། །དགེ་སློང་གང་ལ་ནན་ཏུར་བྱས་པས་སམ་ཚུལ་ཁྲིམས་
ཉམས་པ་བསྐྲད་པར་བྱ་བས་ངོ་གནག་པ་དང་ཁྲོ་བ་སོགས་འགྱུར་བུ་བསྟེན་ན་དེའི་
ཚེ་དེའི་ཡོ་བྱད་ཀྱང་ཕྱུང་སྟེ་དོར་རོ། །སྔར་བསྟན་པའི་གང་ཟག་ནན་ཏུར་བྱ་བ་དང་
ཚུལ་ཁྲིམས་འཆལ་བ་དེ་གཉིས་མཐུས་ཀྱང་བསྐྲད་པར་བྱའོ། །འགྲེལ་ཆུང་ལས།
བསྐྲད་དེ་འགྲོར་མི་བཏུབ་ན་དགེ་འདུན་གྱིས་རྐང་ལག་བཞི་ནས་གཡངས་ཏེ་ཡང་
སྒོར་གཞུག ཅེས་སོ། །གང་ཟག་དེ་གཉིས་གྲལ་ནས་བསྐྲད་པ་ན་ཀ་བ་ལ་སོགས་པ་

ཟ
གང་ལ་འཇུས་པ་དེ་ཡང་གཅུད་པའམ་གཞོག་པར་བྱའོ། །གང་ལ་འཇུས་པ་དེ་ཕྱུང་ན་
གནས་སྡིབ་པའི་ཆོས་ཅན་ཀ་བ་ལྟ་བུ་མ་ཡིན་པར་སྒོ་སྐྱེས་ལྟ་བུ་ཡིན་ན་དབྱུང་ངོ༌། །
ངེས་པར་དུ་བསྐྱོད་ཐུབ་པར་བྱེད་དགོས་པའི་དོན་ནོ། །དེས་མཚོན་ནས་ཀ་བ་དང་འདྲ་
བའི་སྡེ་སྣོད་འཛིན་པས་དཔུང་བྱེད་ན་དེ་ཡང་ལྷན་ཅིག་བསྐྲད་ལ་དཔུང་བྱེད་པ་བཏང་
བའི་ཚེ་སླར་གཞུག་པར་བྱའོ། །ལུང་དུ། གལ་ཏེ་དགེ་འདུན་(གྱིས་)ཀ་བ་དང་འདྲ་བར་
སྒོ་སྐྱེས་དང་འདྲ་བར་སྐྱོད་པར་བགྱིད་པ་དེ་ཡང་སླར་འཆོས་པར་མི་བགྱིད་ན། དགེ་
འདུན་ལ་བསོད་ནམས་མ་ལུས་པ་ཇི་སྙེད་ཅིག་སྐྱེ་བར་འགྱུར་ལགས། གང་ནས་
བཟུང་སྟེ་གང་ཟག་དེ་སླར་འཆོས་པར་འོངས་པ་དེ་ནས་བཟུང་སྟེ། གཙུག་ལག་ཁང་གི་
རྙེད་པའི་རིན་ཐང་བརྩི་བར་བྱའོ། །གལ་ཏེ་དངོས་པོ་མ་ཚང་ན་སྦོམ་པོར་འགྱུར་རོ། །
གལ་ཏེ་དངོས་པོ་ཚང་ན་དགེ་འདུན་ལ་ཕམ་པར་འགྱུར་རོ། །ཞེས་སོ། །བཅད་པ་དང་
ཕྱུང་བ་དེ་དགེ་འདུན་གྱིས་ཕྱིར་བཅོས་སོ། །གང་གི་ཕྱིར་བཅད་པ་དང་ཕྱུང་བ་དེས་ནི་
མ་ཡིན་ནོ་ཞེས་ཊཱི་ཀ་ལས་སོ། །ཇི་ལྟར་ཕྱིར་བཅོས་པར་བྱ་ན། སྦྱིན་བདག་ལ་བཅོལ་
ཏེའོ། །བཅོལ་ཏེ་མ་གྲུབ་ན་གཙུག་ལག་ཁང་གི་རྫས་ཀྱིས་ཕྱིར་བཅོས་སོ། །དགེ་སློང་
འཐབ་ཀྲོལ་བྱེད་པ་གཙུག་ལག་ཁང་ནས་བསྐྲད་པ་ན་དགེ་སློང་གཞན་གྱིས་མི་བསྐྱོད་
དུ་ཅི་གནང་ཞེས་བརྗོད་པ་སོགས་ཀྱིས་གཟུང་བར་མི་བྱའོ། །གསུམ་པ་ནི། འཐབ་
ཀྲོལ་ལ་འབད་པས་མ་ལོག་ན་ཉེ་བར་ཞི་བར་བྱ་བའི་ཕྱིར་གནས་ནས་དབྱུང་བར་བྱའོ། །
རྣམ་པར་གཏན་ལ་འབེབས་པ་ལས་གྱུར་པ་ལ་ཉེ་བར་ཞི་བས་སོ། །གནས་པ་ལ་
གནས་ཀྱིས་འབད་པར་བྱའོ། །འཐབ་ཀྲོལ་གྱི་རྒྱུ་ཉེ་བར་བསྒྲུབས་པ་ཡང་གནས་ནས་
དབྱུང་བར་བྱ་བ་ཉིད་དོ། །དགེ་སློང་མ་རྣམས་དང་འདྲེ་ཞིང་གནས་པ་ལ་ཡང་གནས་
ནས་དབྱུང་བར་བྱའོ། །འདིས་གནས་ནས་ཕྱུང་བ་ལ་དགེ་སློང་མས་ཕྱག་བྱ་བའི་འོས་
མ་ཡིན་པའི་སྡོམ་པ་བྱའོ། །ཞེས་གསུངས་ཏེ། གང་ཟག་འཐབ་ཀྲོལ་བྱེད་པ་ལ་
བསྡིགས་པ་ནན་ཏུར་གྱིས་འཐབ་ཀྲོལ་ཞི་བ་ལ་འབད་པས་ཀྱང་འཐབ་ཀྲོལ་བྱེད་པ་

ལས་མ་ལོག་ན་འཐབ་ཀྲོལ་ཉེ་བར་ཞི་བར་བྱ་བའི་ཕྱིར་དེ་གནས་ནས་དབྱུང་བར་
བྱའོ། །འདི་སྨད་བསྐྲད་ལ་སོགས་པ་ནན་ཏུར་གཞན་ལ་ཡང་འགྲེའོ། །བདག་ཡོད་
མེད་ལྟ་བུ་དངོས་པོའི་རང་གི་ངོ་བོ་ཉིད་རྣམ་པར་གཏན་ལ་འབེབས་པ་ལས་གྱུར་པ་
ཉིད་ཀྱི་འཐབ་ཀྲོལ་ལ་འོག་ནས་འབྱུང་བའི་རྩོད་པ་ཉེ་བར་ཞི་བར་བྱ་བའི་ཐབས་གཟུ་
བོ་བསྐོ་བ་ལ་སོགས་པ་མངོན་སུམ་བྱ་བས་མི་ལྡོག་ན་གཉིས་ཀ་གནས་ནས་དབྱུང་
བའི་ལས་བྱ་དགོས་སོ། །ལུང་ལས་འདི་ལ་མངོན་སུམ་བརྒྱད་སྔོན་དུ་འགྲོ་དགོས་པར་
གསུངས་པ་དང་། དེ་བཞིན་དུ་ཕྱིར་མི་འཆོས་པ་ལ་ལྟུང་བ་ཁས་བླང་བ་དང་། སྡིག་ལྟ་
མི་གཏོང་བ་གནས་ནས་དབྱུང་བ་ལ་བཞམས་བསྒོ་སོགས་བཟློག་པ་དང་། འཐབ་
ཀྲོལ་ལ་འབད་པས་མ་ལོག་པ་གནས་དབྱུང་ལ་བསྡིགས་པ་ནན་ཏུར་དང་། དགེ་ཚུལ་
བསྙིལ་བ་ལ་བཞམས་བསྒོ་སྔོན་དུ་འགྲོ་དགོས་པར་གསུངས་ལ། མ་མཐོང་བ་དང་
འཐབ་ཀྲོལ་རྒྱུ་སྒྲུབ་དང་འདྲེས་པ་གནས་དབྱུང་གསུམ་ལ་བཞམས་བསྒོ་སྔོན་དུ་འགྲོ་
བར་རུང་མཐུན་སྦྱར་རོ། །གཞན་ཡང་དབང་ཕྱུག་གྲུབ་པ་དཔལ་བཟང་གི་མདོ་རྩ་བའི་
སྤྱི་དོན་ལས། ཁ་ཅིག་ན་རེ། འཐབ་ཀྲོལ་གྱི་རྒྱུ་ཉེ་བར་བསྒྲུབ་པ་ལ་ཡང་། བསྡིགས་པ་
ནན་ཏུར་སྔོན་དུ་འགྲོ་དགོས་པ་ཡིན་ཏེ། འཐབ་ཀྲོལ་ལ་འབད་པས་མ་ལོག་པ་གནས་
ནས་དབྱུང་བ་ལ་བསྡིགས་པ་ནན་ཏུར་སྔོན་དུ་འགྲོ་དགོས་པ་གང་ཞིག དེ་གཉིས་རྒྱུ་ངོ་
བོ་ཆོ་ག་དོད་ཐུབ་ཡིན་པའི་ཕྱིར། ཞེས་གསུངས་པར་བཤད་པ་འཐད་སྙམ་ཡང་བརྟག་
པར་བྱའོ། །གནས་པ་སློབ་མ་དང་ཉེ་གནས་ཀྱིས་རྣམ་པར་གཏན་ལ་འབེབས་པ་ལས་
གྱུར་པའི་འཐབ་མོ་ལ་གནས་མཁན་པོ་དང་སློབ་དཔོན་རྣམས་ཀྱིས་ཡལ་བར་མི་
འདོར་བར་རང་ངམ་བསྐོས་པས་རྩོད་པ་ཞི་བའི་ཐབས་ལ་འབད་པར་བྱའོ། །འཐབ་
ཀྲོལ་བྱེད་པ་འབའ་ཞིག་ལ་བྱ་བར་མ་ཟད་འཐབ་ཀྲོལ་གྱི་རྒྱུ་སྟེ་འཐབ་ཀྲོལ་བསྐྱེད་
པའི་རྒྱུ་ཉེ་བར་བསྒྲུབས་པ་བཟློག་པའི་ཕྱིར་འབད་པས་མཾ་ལོག་ན་ཡང་གནས་ནས་
དབྱུང་བར་བྱ་བ་ཉིད་དོ། །དེའང་ཤེར་འབྱུང་གི་འགྲེལ་པའི་མདོ་རྩ་བ་ལས། འཐབ་

བཅུག་བྱེད་པའང་བཀར། ཞེས་དང་། འགྲེལ་ཆུང་ལས། དགེ་སློང་གཉིས་ཤིག་འཐབ་
པ་ལ་དགེ་སློང་མངོན་པར་ནོན་ནི་མི་བྱེད། བགས་ཀྱིས་འཐབ་ཏུ་འཛུད་ན་འཛུད་པའི་
དགེ་སློང་དེ་ཡང་བསྐྲད་དོ། །ཞེས་སོ། །དགེ་སློང་གང་དགེ་སློང་མ་རྣམས་དང་ཡང་
དང་ཡང་དུ་ལྷན་ཅིག་འདྲེ་ཞིང་ངམ་སྡེ་ཞིང་གནས་པ་ལ་ཡང་བཞམས་བསྒོས་བཟློག་
ཀྱང་མི་གཏོང་ན་གནས་ནས་དབྱུང་བར་བྱའོ། །འདི་ལ་བྱ་ཊིཀ་ལས། དགག་བྱ་
མཚུངས་པ་ཉིད་ཀྱིས་ན་བུད་མེད་གཞན་དང་འདྲེ་ཞིང་གནས་པ་ལ་ཡང་གནས་ནས་
དབྱུང་ངོ༌། །ཞེས་གསུངས་པས་དགེ་ཚུལ་མ་སོགས་དང་འདྲེ་ཞིང་གནས་པ་ཡང་
གནས་དབྱུང་བྱ་བར་མདོར་བསྡུས་སྦྱར་རོ། །གནས་དབྱུང་བདུན་དང་བསྙིལ་བ་
རྣམས་ཀྱང་སྔར་གྱི་ཉེས་པ་འཕྲོ་གཅོད་པ་དང་། ཕྱིས་སུ་ཉེས་པ་ལ་མི་འཇུག་པའི་ཆེད་
དུ་དེ་ལྟར་བྱས་པ་ལས་གཏན་དུ་བསྐྲད་པ་མིན་པས་ན་འོག་ཏུ་ས་གཞན་ན་གནས་པ་
སྤྱོད་པའི་གཞིའི་སྐབས་སུ་བཤད་པ་བཞིན་དེ་ལ་གཙུག་ལག་ཁང་ཐ་མ་ཞིག་གཏད་
ཅིང་དེར་གནས་བཅུག་ནས་སླར་བཟོད་པ་གསོལ་ན་བཟོད་པ་དང་དུ་བླང་བར་བྱ་བའོ། །
དགེ་སློང་མ་དང་འདྲེ་ཞིང་གནས་པའི་རྒྱུ་འདིས་དགེ་སློང་གནས་ནས་ཕྱུང་བ་ལ་དགེ་
སློང་མས་ཞེས་དགེ་སློང་མ་རྣམས་ཀྱིས་གསོལ་བ་དང་གཉིས་ཀྱི་ལས་ཀྱིས་ཕྱག་བྱ་
བའི་འོས་མ་ཡིན་པའི་སྡོམ་པ་སྦྱིན་པར་བྱའོ། །བཞི་པ་ནན་ཏུར་བྱ་བ་ལ་དོགས་པ་
གཅོད་པ་ནི། ནན་ཏུར་གྱི་རྒྱུ་གཞན་ལོ་དེའི་དོན་དུ་བསམ་པས་གཞན་བྱེད་པ་ནི་
ཆགས་སོ། །གཞན་དུ་ན་མི་ཆོགས་སོ། །གཞན་ལ་ཉམས་སོ། །གནས་ནས་ཕྱུང་བ་ལ་
ནི་མི་ཆགས་སོ། །ཤེས་པ་དང་བསོད་ནམས་ཆེན་པོ་དང་མདོ་སྡེ་དང་འདུལ་བ་དང་མ་
མོ་འཛིན་པ་དང་ཐོས་པ་དང་ཕྱོགས་དང་འཁོར་མང་བ་དག་ལ་ནི་སྦོམ་པོའོ། །ཁྱིམ་པ་
ནི་དཔེའོ། །དེ་དགེ་སློང་ལ་སོགས་པ་ལྔ་པོ་དག་ལ་བརྙས་ཐབས་བྱེད་པ་ལ་ཡང་ཕྱིར་
འགྱེད་པའོ། །ཁྲོ་བ་ནི་བརྙས་ཐབས་མ་ཡིན་པ་མ་ཡིན་ནོ། །ཞེས་གསུངས་ཏེ། ནན་
ཏུར་གྱི་རྒྱུ་གཞན་དཔེར་ན་བསྡིགས་པ་ནན་ཏུར་གྱི་རྒྱུ་འཐབ་ཀྲོལ་བྱེད་པ་ལྟ་བུ་ལ་

འཐབ་ཀྲོལ་བྱེད་པ་གཏོང་བ་དེའི་དོན་དུ་བསྡིགས་པ་བྱ་བར་བསམ་པས་བསྡིགས་པ་
ནན་ཏུར་ལས་གཞན་སྨད་པ་བསྐྲད་པ་ཕྱིར་འགྱེད་ནན་ཏུར་གྱི་ཆོ་ག་གང་རུང་རྗོད་པར་
བྱེད་པ་ནི་བསྡིགས་པའི་ལས་ཉིད་ཆགས་སོ། །དེའང་དེ་བཞི་པོ་སྨད་པ་ནན་ཏུར་དུ་
མགོ་གཅིག་ལ་ཆོ་ག་དོད་ཐུབ་ཡིན་པའི་ཕྱིར་རོ། །དེ་སྨད་པ་དང་བརྒྱད་པ་དང་ཕྱིར་
འགྱེད་ལ་ཡང་སྦྱར་རོ། །དེ་བཞིན་དུ་གནས་ནས་དབྱུང་བ་བདུན་ཕན་ཚུན་གཞན་བྱེད་
ན་ཡང་ཆགས་ཏེ། སྤངས་པ་ནན་ཏུར་དུ་མགོ་གཅིག་ལ་ཆོ་ག་དོད་ཐུབ་ཡིན་པའི་ཕྱིར་
རོ། །དེ་བཞིན་དུ་གསོ་སྦྱོང་གཞག་པ་དང་དགག་དབྱེ་གཞག་པ་གཉིས་ཀྱང་ཕན་ཚུན་
ཆོ་ག་གཞན་བྱེད་ན་ཆགས་སོ་ཞེས་ཀྱང་མདོ་འདིས་བསྟན་པར་གསུངས་སོ། །དེ་ལས་
གཞན་བསྡིགས་པའི་རྒྱུ་ལ་གནས་ནས་དབྱུང་བ་བྱེད་པའམ་གསོ་སྦྱོང་གཞག་པ་ལ་
སོགས་པ་བྱེད་ན་ལས་མི་ཆགས་ཏེ། སྨད་པའི་ལས་ཀྱང་གཞན་ཡིན་ལ། སྤང་བའི་
ལས་ཀྱང་གཞན་ཡིན་པའི་ཕྱིར་དང༌། རྣམ་པར་དག་པའི་ལས་ཀྱང་གཞན་ཡིན་པའི་
ཕྱིར་རོ། །དེ་བཞིན་དུ་སྤངས་པ་ནན་ཏུར་གྱི་རྒྱུ་ལ་སྨད་པ་ནན་ཏུར་དང་གསོ་སྦྱོང་
གཞག་པ་སོགས་བྱས་ཀྱང་མི་ཆགས་ཏེ། རྒྱུ་མཚན་སྔ་མ་བཞིན་ནོ། །ནན་ཏུར་གྱི་རྒྱུ་
གཞན་འཐབ་ཀྲོལ་ལ་སོགས་པ་བྱེད་པ་ལ་ནན་ཏུར་གཞན་སྨད་པ་ནན་ཏུར་ལ་སོགས་
པ་བྱེད་པ་ན་འཐབ་ཀྲོལ་བྱེད་པ་ལ་སོགས་པ་རྒྱུ་རང་རང་གི་ནན་ཏུར་བསྡིགས་པ་ལ་
སོགས་པ་བྱ་བའི་བསམ་པ་ཡོད་པ་ལས་གཞན་རང་རང་གི་བསམ་པ་མེད་པར་ནན་
ཏུར་གྱི་རྒྱུ་གཞན་ལ་ནན་ཏུར་གཞན་བྱ་བའི་དོན་དུ་བསམས་ནས་དེ་དག་གང་རུང་གི་
ལས་བརྗོད་ན་ལས་དེ་མི་ཆགས་སོ། །དེ་ལྟར་ཊི་ཀཾ་ལས། ཇི་ལྟར་འཐབ་ཀྲོལ་བྱེད་པ་
ཉིད་ཀྱི་རྒྱུ་ལ་བསྐྱེད་པའི་དོན་ཉིད་དུ་བསམས་ཏེ། བསྐྲད་པའི་ལས་བྱེད་ན་དེས་ནི་
བསྡིགས་པའི་ལས་མི་ཆགས་སོ། །ཞེས་སོ། །བསྡིགས་པ་ལྟ་བུའི་ནན་ཏུར་གཞན་བྱས་
པ་དེ་ལ་ནན་ཏུར་གཞན་སྨད་པ་ལྟ་བུ་བྱས་ན་ནན་ཏུར་སྔ་མ་དེ་ཉམས་སོ། ། །
གཞན་མི་ཆགས་པ་ནི་མ་ཡིན་ནོ་ཞེས་རང་འགྲེལ་ལས་སོ། །གནས་ནས་ཕྱུང་བ་ལ་ནི་

、
་སབསྡིགས་པ་ལ་སོགས་པའི་ནན་ཏུར་གྱི་ལས་གཞན་བྱེད་ཀྱང་མི་ཆགས་སོ། །ཅིའི་
ཕྱིར་ཞེ་ན། དེ་ཆོས་དང་ལོངས་སྤྱོད་སྤངས་པའི་སར་གནས་པའི་ཕྱིར་རོ། །ཕྱི་མ་མི་
ཆགས་པ་དེས་ན་སྔ་མ་ཉམས་པར་ཡང་མི་འགྱུར་རོ། །ནན་ཏུར་གྱི་རྒྱུ་དང་ལྡན་པ་
ཐམས་ཅད་ལ་ནན་ཏུར་བྱའམ་ཞེ་ན། རྒྱལ་པོ་མན་ཆད་འཇིག་རྟེན་ཀུན་ཀྱིས་ཤེས་པ་
དང༌། ཕྱོགས་བཅུར་གར་སོང་ཡང་ཀུན་ཀྱིས་བསྟི་སྟང་དང་རིམ་གྲོས་མཆོད་པའི་
བསོད་ནམས་ཆེན་པོ་དང༌། མདོ་སྡེ་དང་འདུལ་བ་དང་མ་མོ་འཛིན་པ་དང་། སྒྲ་ཚད་
ལ་སོགས་པ་ཐོས་པ་མང་བ་དང་རྒྱལ་པོ་ལ་སོགས་པ་ཕྱིའི་ཕྱོགས་མང་བ་དང་སློབ་མ་
ལ་སོགས་པ་ནང་གི་འཁོར་མང་བུ་དག་ལ་ནི་གལ་ཏེ་དབྱེ་བར་འདོད་པས་གནས་
ནས་འབྱིན་ན་ནི་དབྱེན་གྱི་ཁོངས་སུ་གཏོགས་པའི་ཉེས་པ་སྦོམ་པོའོ། །དབྱེ་བར་མི་
འདོད་པས་གནས་ནས་འབྱིན་ན་ནི་སྦྱོར་བ་ལས་བྱུང་བའི་ཉེས་བྱས་སོ་ཞེས་ཊཱི་ཀ་ལས་
སོ། །ཁྱིམ་པ་ལ་བརྙས་ཐབས་བྱེད་པ་ལ་ནི་ཕྱིར་འགྱེད་པའོ་ཞེས་ཁྱིམ་པ་སྨོས་པ་ནི་
དཔེའམ་མཚོན་པ་ཙམ་ཡིན་པར་ཤེས་པར་བྱའོ། །དེ་ནི་དགེ་སློང་ལ་སོགས་པ་རབ་
ཏུ་བྱུང་བ་སྡེ་ལྔ་པོ་དག་ལ་བརྙས་ཐབས་བྱེད་པ་ལ་ཡང་ཕྱིར་འགྱེད་པ་ཉིད་ཀྱི་ནན་
ཏུར་བྱའོ། །འོ་ན་བརྙས་ཐབས་དེ་ཇི་ལྟ་བུ་ཡིན་ཞེ་ན། ཁྲོ་བ་ནི་བརྙས་ཐབས་མ་ཡིན་
པ་མ་ཡིན་ནོ། །དེ་ལ་ཡང་ཕྱིར་འགྱེད་པའི་ལས་བྱ་བ་ཉིད་ཡིན་ནོ་ཞེས་ཊཱི་ཀ་ལས་སོ། །
ལྔ་པ་ནན་ཏུར་ཐུན་མོང་པར་བསྟན་པ་ཞར་བྱུང་དང་བཅས་པ་ནི། ནན་ཏུར་གྱི་ལས་
དག་ཐུན་མོང་མ་ཡིན་པར་དོགས་པར་མི་བྱའོ། །རབ་ཏུ་བྱུང་ཞིང་བསྙེན་པར་མ་
རྫོགས་པ་ལ་ཡང་དེ་དག་བྱ་བ་ཉིད་ཡིན་ནོ། །ཁྱིམ་པ་ལ་མི་བྱའོ། །ཞེས་གསུངས་ཏེ།
ནན་ཏུར་གྱི་ལས་དགུ་དགེ་སློང་གི་ཐུན་མོང་མ་ཡིན་པར་དོགས་པར་མི་བྱ་སྟེ། དགེ་
སློང་མ་རྣམཾས་ལ་ཡང་ནན་ཏུར་གྱི་ལས་དག་བྱ་བ་ཉིད་ཡིན་པའོ། །ནན་ཏུརཾ་དགེ་སློང་
ཕ་མ་ལ་བྱ་བར་ཟད་དམ་ཞེ་ན། རབ་ཏུ་བྱུང་ཞིང་བསྙེན་པར་མ་རྫོགས་པ་དགེ་ཚུལ་
ཕ་མ་དང་དགེ་སློབ་མ་རྣམས་ལ་ཡང་ནན་ཏུར་དེ་དག་བྱ་བ་ཉིད་ཡིན་ནོ། །དེ་དག་ལ་

ལྷག་ལྟུང་འབྱུང་རྒྱུ་མེད་པའི་ཕྱིར་ན། སྨད་པ་ནན་ཏུར་བྱ་བ་མེད་དོ། །ཁྱིམ་པ་ལ་ནན་
ཏུར་གྱི་ལས་དེ་དག་བྱའམ་ཞེ་ན། ཁྱིམ་པ་ལ་ནན་ཏུར་གྱི་ལས་དག་མི་བྱའོ། །དེ་ལ་
དགེ་འདུན་མི་དབང་བའི་ཕྱིར་རོ་ཞེས་ཊཱི་ཀ་ལས་སོ། །གཉིས་པ་ཞར་བྱུང་ཁྱིམ་པ་ལ་
ཆད་ལས་བྱ་བ་ནི། དགེ་སློང་ལ་ཕམ་པར་འགྱུར་བ་ཡང་དག་པ་མ་ཡིན་པས་སྐུར་བ་
དང་གཤེ་བ་དང་སྨྱོ་བ་ལ་ལྷུང་བཟེད་ཁས་དབུབ་པར་བྱའོ། །རྣམ་པར་གཞག་པར་བྱ་
བས་སོ། །གསོལ་བས་སོ། །ལྷུང་བཟེད་ཁས་སྦུབས་པའི་ཁྱིམ་དུ་འགྲོ་བར་མི་བྱའོ། །
སྟན་ལ་འདུག་པར་མི་བྱའོ། །སྦྱིན་པར་བྱ་བའི་ཆོས་བཤམས་པ་ལ་ཡོངས་སུ་ལོངས་
སྤྱད་པར་མི་བྱའོ། །བསོད་སྙོམས་བླང་བར་མི་བྱའོ། །ཆོས་བསྟན་པར་མི་བྱའོ། །གང་
དུ་ལས་བྱ་བ་དེར་གཏོགས་པ་དག་ལ་ལྷུང་བཟེད་ཁ་སྦུབས་པ་ཡིན་ནོ། །ཐ་ན་གནས་
ནས་ཕྱུང་བ་ཕན་ཆད་རང་གི་ཕྱོགས་དང་མཐུན་པ་མ་ཡིན་པའི་ཁྱིམ་དུ་དེ་མི་ཆགས་
སོ། །དེ་འགའ་ཞིག་གིས་གོ་བར་བྱའོ། །བཟོད་པ་གསོལ་བ་དང་ལྡན་ན་གསོལ་བས་
བཟློག་པར་བྱའོ། །ཞེས་གསུངས་ཏེ། འོ་ན་ཁྱིམ་པ་ལ་ཆད་ལས་ཀྱང་མེད་དམ་ཞེ་ན།
ཡོད་དེ། དགེ་སློང་སོགས་ཆོས་འདི་པའི་རབ་བྱུང་སྡེ་ལྔ་གང་ཡང་རུང་བ་ལ་ཕམ་པར་
འགྱུར་བ་ལ་སོགས་པ་ཡང་དག་པ་མ་ཡིན་པ་རྫུན་ལ་བརྟེན་པས་སྐུར་བ་འདེབས་པ་
དང༌། ལྟ་བ་དང་འཚོ་བ་མ་དག་པའམ་ཁྱིམ་པའི་ཕྱོགས་ཀྱི་སྐྱོན་བདེན་རྫུན་གང་ཡང་
རུང་བས་གཤེ་བ་དང་། ཚུལ་ཁྲིམས་དང་ཆོ་ག་མ་དག་པའམ་རབ་ཏུ་བྱུང་བའི་ཕྱོགས་
ཀྱི་སྐྱོན་བདེན་རྫུན་གང་ཡང་རུང་བས་སྤྱོ་བ་ལ་ལྷུང་བཟེད་ཁས་དབུབ་པར་བྱའོ། །
ལྷུང་བཟེད་ཁ་སྦུབ་ཏུ་བཞག་པས་ཁ་སྦུབས་པ་ཡིན་ནམ་ཞེ་ན། མ་ཡིན་ཏེ། འདིའི་
ཁྱིམ་ནས་རབ་ཏུ་བྱུང་བ་སུས་ཀྱང་ལྷུང་བཟེད་བཟེད་པར་མི་བྱའོ་ཞེས་ཁྲིམས་སུ་
བཅའ་བ་རྣམ་པར་གཞག་པར་བྱ་བས་སོ། །རྣམ་པ་གང་གིས་དེ་རྣམ་པར་གཞག་པར་
བྱ་ཞེ་ན། གསོལ་བ་འབའ་ཞིག་པའི་ལས་བྱ་བས་སོ། །ལྷུང་བཟེད་ཁ་སྦུབས་ནས་
ལྷུང་བཟེད་ཁས་སྦུབས་པའི་ཁྱིམ་དུ་དགེ་སློང་ལ་སོགས་པ་འགྲོ་བར་མི་བྱའོ། །ནོར་

ཏེ་ཕྱིན་ནས་དེའི་སྟན་ལ་འདུག་ཅེས་ཟེར་ཡང་དེའི་སྟན་ལ་འདུག་པར་མི་བྱའོ། །སྦྱིན་
པར་བྱ་བའི་ཆོས་བཟའ་བཏུང་ལ་སོགས་པ་སྔར་ནས་བཤམས་པ་ལ་ཡོངས་སུ་
ལོངས་སྤྱད་པར་མི་བྱའོ། །དེས་ནི་ཁྱིམ་པ་དེའི་གཙུག་ལག་ཁང་ལ་ལོངས་སྤྱད་མི་
རུང་བར་ཡང་བསྟན་པར་རང་འགྲེལ་ལས་གསུངས་སོ། །བསོད་སྙོམས་གཙུག་ལག་
ཁང་དུ་ཁྱེར་ཏེ་འོངས་ཀྱང་བླང་བར་མི་བྱའོ། །ཁ་སྦུབས་པ་དེ་ལ་ཆོས་བསྟན་པར་མི་
བྱའོ། །ལས་ཀྱི་ཆོ་ག་གཅིག་གིས་ཁྱིམ་བདག་བཞི་ལ་ལྷུང་བཟེད་ཁ་སྦུབ་བྱེད་ན།
ལཾས་འཚམས་ཐ་དད་པ་བཞིར་དགེ་འདུན་པ་སོ་སོར་བཀོད་དེ་མཚམས་བཞི་པོ་
ཐམས་ཅད་ནོན་པའི་རྫས་ཀྱི་སྟེང་ན་ལས་བྱེད་པ་པོ་འདུག་སྟེ་ལས་བྱས་ན་ནི་གནས་
ཀྱི་གཞི་གང་དུ་ལྷུང་བཟེད་ཁ་སྦུབ་པའི་ལས་བྱ་བ་ཉིད་ཀྱི་མཚམས་དེར་གཏོགས་པའི་
ཁྱིམ་པ་དགུ་ལོ་ལྷུང་བཟེད་ཁ་སྦུབས་པ་ཉིད་ཡིན་ནོ། །ལྷུང་བཟེད་ཁ་སྦུབ་པའི་ལས་
བྱེད་པ་པོ་ཆོས་འདི་པ་རང་བཞིན་དུ་གནས་པའི་དགེ་འདུན་གྱིས་ཐ་ན་གནས་ནུས་
ཕྱུང་བ་ཕན་ཆད་ཆོས་གཞན་ཕྱོགས་པ་ཚུན་ཆད་རང་གི་ཕྱོགས་དང་མཐུན་པ་མ་ཡིན་
པའི་ཡོན་བདག་གི་ཁྱིམ་དུ་ལྷུང་བཟེད་ཁ་དབུབ་པ་དེ་མི་ཆགས་སོ། །དེ་བཞིན་དུ་
གནས་ནས་ཕྱུང་བ་དང་ཆོས་གཞན་ཕྱོགས་པ་དག་གིས་རང་བཞིན་དུ་གནས་པ་འདི་
པ་དག་གི་ཡོན་བདག་རྣམས་ཀྱི་ཁྱིམ་དག་ཏུ་ལྷུང་བཟེད་ཁ་དབུབ་པར་བྱེད་ན་མི་
ཆགས་སོ། །ཁྱིམ་བདག་དེ་ཉིད་ཀྱི་ཁྱིམ་དུ་ཕྱིན་ནས་ཁ་སྦུབ་པར་བྱེད་པ་མ་ཡིན་པའི་
ཕྱིར་ན་ལྷུང་བཟེད་ཁ་སྦུབས་པ་དེ་དགེ་སློང་འགའ་ཞིག་གིས་ཁྱིམ་བདག་དེ་ལ་ཁྱོད་
ལ་དགེ་འདུན་གྱིས་ལྷུང་བཟེད་ཁ་སྦུབས་སོ་ཞེས་གོ་བར་བྱའོ། །ཁྱིམ་བདག་དེས་གང་
ལ་གཤེ་སྐུར་བཏབ་པའི་རབ་བྱུང་དེ་ལ་བཟོད་པ་གསོལ་བ་དང་ལྡན་ཞིང་། དགེ་
འདུན་ལ་ཡང་ལྷུང་བཟེད་ཕྱིར་བཟློག་པར་གསོལ་བ་འདེབས་པའི་སྔགས་ལན་
གསུམ་བརྗོད་ན་དེ་ལ་དགེ་འདུན་གྱིས་གསོལ་བ་འབའ་ཞིག་པའི་ལས་བྱ་བས་ལྷུང་
བཟེད་ཕྱིར་བཟློག་པར་བྱའོ། །གཉིས་པ་ཕྱིར་བཅོས་པའི་སྤྲོས་པ་ལ་གཉིས། ཕམ་པ་

དང་། དེ་ལས་གཞན་པའི་ལྟུང་བ་ཕྱིར་བཅོས་པའོ། །དང་པོ་ནི། བཅབས་པའི་སེམས་
མ་སྐྱེས་ན་མཐའ་ལས་ལྡང་བར་འགྱུར་རོ། །བསླབ་པ་སྤྱོད་པས་སོ། །དེ་ཐོབ་པས་སོ། །
དགེ་འདུན་ལས་སོ། །ལས་ཀྱིས་སྦྱིན་ནོ། །ཇི་སྲིད་འཚོའི་བར་དུའོ། །ཞེས་གསུངས་ཏེ།
ཐམས་ཅད་དུ་ཕམ་པ་ལ་ཕྱིར་བཅོས་མེད་དམ་ཞེ་ན། ཕམ་པ་འཆབ་བཅས་ཀྱི་ངོ་བོ་
ཕྱིར་བཅོས་སུ་མི་རུང་སྟེ། ཤིང་ཏ་ལའི་མགོ་བོ་བཅད་པའི་དཔེས་མཚོན་ནས་གསོར་
མི་རུང་བར་གསུངས་པའི་ཕྱིར། འཆབ་མེད་གསོ་རུང་བས་དེ་བཤག་ཚུལ་ནི། མི་
ཚངས་སྤྱོད་སོགས་བྱས་ནས་བཅུབས་པའི་སེམས་སྐད་ཅིག་ཀྱང་མ་སྐྱེས་ན་མཐའ་
ཕམ་པའི་ལྟུང་བ་ལས་ལྡང་བར་འགྱུར་རོ། །དེ་བཞིན་དུ་འཆབ་སེམས་མ་སྐྱེས་ན་
བསྙེན་པར་མ་རྫོགས་པ་གསུམ་གྱི་རྒྱུད་ཀྱི་ཕམ་འདྲའི་ཉེས་བྱས་ལས་ཀྱང་ལྡང་བར་
འགྱུར་རོ་ཞེས་དོན་གྱིས་བསྟན་ཏོ། །ཐབས་གང་གིས་ལྡང་བར་འགྱུར་ཞེ་ན། ཁྱད་
པར་ཅན་གྱི་སྤྱོད་པ་ལྔ་སྤང་ཞིང་དམན་པའི་སྤྱོད་པ་ལྔ་དང་དུ་བླང་བའི་བསླབ་པ་སྤྱོད་
པས་སོ། །དེ་ལ་སྤྱིར་བསྟན་གྱི་སྐབས་སུ་སྨོས་ཟིན་པ་བཞིན་མདོ་སྡེ་པས་ཡན་ལག་
གཞན་ཚང་ཡང་འཆབ་སེམས་མ་སྐྱེས་ན་ཕམ་པ་མི་འབྱུང་ལ་ཕམ་པར་གཏོགས་པའི་
སྦོམ་པོ་ལྕི་བ་འབྱུང་བར་འདོད་པས་དེ་འདག་པའི་ཆེད་དང་། སྔ་རབས་པས་སྡོམ་པ་
གཏོང་བྱེད་ཀྱི་ཕམ་པ་འདག་ཆེད་དང༌། བྱེ་སྨྲས་ཕམ་པས་སྡོམ་པ་མི་གཏོང་ལ་སྡོམ་པ་
རྣམ་དག་ལས་ཉམས་པར་བྱེད་པས་ཉམས་བྱེད་ཀྱི་ཕམ་པ་དེ་འདག་ཆེད་དུ་བསླབ་པ་
སྤྱོད་དགོས་པར་འདོད་དོ། །དེ་དག་རབ་བྱུང་བསྙེན་པར་མ་རྫོགས་པ་ལ་རིགས་
མཚུངས་སྦྱར་ཞིང་། བྱེ་བྲག་ཏུ་མདོ་སྡེ་པའི་ལུགས་ལ་རབ་བྱུང་བསྙེན་པར་མ་རྫོགས་
པ་ལ་འཆབ་སེམས་མ་སྐྱེས་ན་ཕམ་འདྲའི་ཉེས་བྱས་སུ་གཏོགས་པའི་ཉེས་བྱས་ཞིག་
འབྱུང་ཞིང་དེ་འདག་ཆེད་དུ་བསླབ་པ་སྤྱོད་དགོས་ཞེས་འདོད་དགོས་པ་འདྲའོ། །
བསླབ་པ་སྤྱོད་པ་དེ་ཐབས་གང་གིས་བསྒྲུབ་ན། བསླབ་པ་སྤྱོད་པ་དེ་ཐོབ་པས་སོ། །
སུ་ལས་ཐོབ་པ་ཞེ་ན། ཇི་སྲིད་འཚོའི་བར་དུ་བསླབ་པ་སྦྱིན་པ་ལན་གསུམ་གསོལ་ཏེ་

དགེ་འདུན་ལས་ཐོབ་པས་སོ། །དགེ་འདུན་གྱིས་དེ་ལ་ཇི་ལྟར་སྦྱིན་པར་བྱ་ཞེ་ན།
གསོལ་བཞིའི་ལས་ཀྱིས་སྦྱིན་ནོ། །དུས་ཇི་སྲིད་དུ་ཞེ་ན། ཇི་སྲིད་འཚོའི་བར་དུའོ། །
དམིགས་བསལ་ནི་གང་ཟག་དེ་དགྲ་བཅོམ་པར་གྱུར་ཏམ། ཕམ་པ་ཐུན་མོང་མ་ཡིན་
པ་བྱུང་སྟེ་བསླབ་པ་བྱིན་པ་ལས་མཚན་གྱུར་ན་བསླབ་པ་བྱིན་པ་ལས་གྲོལ་བ་ཡིན་ནོ། །
གཉིས་པ་ལ་གཉིས། གང་ཟག་ཁྱད་པར་ཅན་གྱི་ལྷག་མ་ཕྱིར་བཅོས་ཚུལ་གྱི་ཁྱད་པར་
དང༌། ལྟུང་བའི་མིང་རིགས་བསྟན་པའོ། །དང་པོ་ནི། ངོ་ཚ་དང་ལྡན་པ་དང་། མདོ་སྡེ་
འཛིན་པ་དང་། འདུལ་བ་འཛིན་པ་དང་། མ་མོ་འཛིན་པ་དང་། ཤེས་པས་ནི་གཅིག་
གི་མདུན་དུ་བཤགས་པས་དགེ་འདུན་ལྷག་མ་ལས་ལྡང་ངོ་། །བསམ་པས་ལྟུང་བ་
ལས་ལྡང་གི་ཆད་པའི་ལས་ཀྱིས་ནི་མ་ཡིན་ནོ། །ཞེས་གསུངས་ཏེ། གང་ཟག་ཁྱད་པར་
ཅན་གྱིས་ཕྱིར་བཅོས་པའི་ཁྱད་པར་ནི། ལྷག་མ་བྱུང་བས་ཆད་ལས་ཀྱིས་ངོ་ཚ་སྐྱེད་མི་
དགོས་པར་ལུས་རིད་ཅིང་ཉམས་ཐག་པ་ཙམ་དུ་གྱུར་པའི་ཤིན་ཏུ་ངོ་ཚ་དང་ལྡན་པ་
དང༌། མདོ་སྡེ་འཛིན་པ་དང་། འདུལ་བ་འཛིན་པ་དང་། མ་མོ་འཛིན་པ་དང༌། ཀུན་
ཀྱིས་ཤེས་ཤིང་གྲགས་པས་ནི་དགེ་སློང་གཅིག་གི་མདུན་དུ་བཤགས་པས་དགེ་
འདུན་ལྷག་མ་ལས་ལྡང་ངོ༌། །ཡོངས་སུ་གནས་པ་(སྟེ་སྤོ་བ་》དང་མིགུ་བ་དག་སྤྱད་པར་
བྱ་མི་དགོས་པ་ཉིད་དོ་ཞེས་ཊཱི་ཀ་ལས་སོ། །འདིའི་ངོ་ཚ་དང་ལྡན་པའི་ཚད་ལ་སོར་
འགྲེལ་བསྡུས་པ་ལས། ཤིན་ཏུ་ངོ་ཚ་ཡོད་པ་སྟེ་གང་རྐྱེན་དེས་འཆི་བར་འགྱུར་བ་དང་།
ཞེས་སེམས་སྡུག་གིས་འཆི་བར་འགྱུར་བ་ལ་ཐུག་པ་ལྟ་བུའི་ངོ་ཚ་ཡོད་དགོས་པར་
གསུངས་སོ། །དེ་བཞིན་དུ་གང་ཟག་དེ་ལྔས་ཕམ་པའི་སྦོམ་པོ་ལྕི་ཡང་གཉིས་དང་།
ལྷག་མའི་སྦོམ་པོ་ལྕི་བ་རྣམས་ཀྱང་གཅིག་གི་དྲུང་དུ་བཤག་ཆོག་པ་དེའི་གནད་ཀྱིས་
སྦྱར་རོ། །དེ་རྣམས་ཀྱིས་གཅིག་གི་དྲུང་དུ་བཤགས་པས་ལྟུང་བ་ལས་ལྡང་བའི་རྒྱུ་
མཚན་ལྟུང་བ་སྔ་མ་ལ་འགྱོད་པ་དང་ཕྱིན་ཆད་མི་བྱ་བར་སྡོམ་པ་ལ་སོགས་པའི་
བསམ་པ་ཁྱད་པར་ཅན་སྐྱེས་པས་ལྟུང་བ་ལས་ལྡང་གི་སྤོ་བ་ལ་སོགས་པ་ཆད་པའི་

ལས་ཀྱིས་ནི་ལྡང་བ་མ་ཡིན་ནོ། །དེའང་དག་དང་མ་དག་ནི་བསམ་པའི་གཞི་ལས་
བྱུང་བ་ཡིན་པའི་ཕྱིར་ཏེ། ཊཱི་ཀ་ལས། བསམ་པའི་ཁྱད་པར་བསྐྱེད་པའི་ཕྱིར་ཆད་པའི་
ལས་བྱ་བ་ཡིན་གྱི། གལ་ཏེ་ཆད་པའི་ལས་མེད་པར་བསམ་པའི་ཁྱད་པར་སྐྱེ་ན་ཆད་
པའི་ལས་མི་དགོས་སོ། །ཞེས་གསུངས་པས་སོ། །གཞན་ཡང་འདུལ་བ་ལུང་ལས་ངོ་
ཚ་བས་གཞན་དུ་བཤག་པར་ཕྱིན་པ་སྟག་གིས་ཟོས་པ་ལྟུང་བ་ལས་ལྡང་བར་བཤད་
པ་དང༌། ཚོམས་སོགས་ལས་ཀྱང་ངོ་ཚ་དང་རྣམ་སྨིན་འཛེམ་པ་སྡིག་པ་ཡང་བར་
བཤད་དོ། །གཉིས་པ་ནི། འདིར་མིང་ནི་ལྟུང་བྱེད་ཀྱི་སྡེ་ཚན་ལས་མིང་ངོ༌། །བྱུང་བ་ནི་
རིགས་སོ། །ཞེས་གསུངས་ཏེ། མིང་དང་རིགས་དང་ལྡན་པར་བརྗོད་ཅེས་གསུངས་ན་
མིང་ནི་གང༌། རིགས་ནི་གང་ཞེ་ན། མིང་རིགས་བརྗོད་པའི་སྐབས་འདིར་མིང་ནི་སྡེ་
ཚན་ལ་བརྟེན་ནས་ལྟུང་བྱེད་ཀྱི་སྡེ་ཚན་ལས་ཞེས་བརྗོད་པ་ལྟ་བུ་མིང་ངོ༌། །བྱེ་བྲག་
གི་ལྟུང་བ་སྤྱོད་པའི་ཕམ་པ་དང་འབྱིན་པའི་ལྷག་མ་ལ་སོགས་པ་རང་ལ་གང་བྱུང་བ་
དེ་ནི་རིགས་སོ། །འོན་ཀྱང་གུང་ཐང་བསྟན་སྒྲོན་གྱི་འདུལ་སྡོམ་ལས། མིང་རིགས་མི་
གཅིག་མ་མཐའང་ལྟུང་མི་གཅིག །རིགས་གཅིག་སྤང་ལྟུང་ལ་མཚུངས་ལྟ་བུ་འོ། །
ཞེས་མིང་རིགས་ཀྱི་དོན་བཟློག་སྟེ་བཤད་ཀྱང་། ལུང་ལས་མདོ་རྩ་འགྲེལ་དང་མཐུན་
པར་འདི་ལྟར་གསུངས་ཏེ། བཙུན་པ་ལྟུང་བ་རྣམས་ཀྱི་མིང་ཞེས་ཀྱང་བགྱི། རིགས་
ཞེས་ཀྱང་བགྱི་ན། བཙུན་པ་མིང་གང་ལགས། རིགས་ནི་གང་ལགས། ཉེ་བ་འཁོར་
ཕམ་པར་འགྱུར་བ་ཞེས་བྱ་བ་ནི་མིང་ངོ༌། །བྱུང་བ་ནི་རིགས་སོ། །དགེ་འདུན་ལྷག་མ་
ཞེས་བྱ་བ་ནི་མིང་ངོ༌། །བྱུང་བ་ནི་རིགས་སོ། །ལྟུང་བྱེད་དང་། སོ་སོར་བཤགས་པར་
བྱ་བ་དང་། ཉེས་བྱས་ཞེས་བྱ་བ་ནི་མིང་ངོ༌། །བྱུང་བ་ནི་རིགས་སོ། །ཞེས་གསུངས་སོ། །
ཕྱིར་བཅོས་པའི་གཞི་ཞུ་བ་ལ་སོགས་པའི་སྐབས་རྫོགས་སོ། །ལྟུང་བ་ཕྱིར་བཅོས་
པའི་གཞི་རྫོགས་སོ།། །།

གཉིས་པ་དུས་དང་དུས་མ་ཡིན་པ་བསྡུས་པའི་གཞི་ལ་བཞི་ལས། དང་པོ་གླེང་གཞི་ནི་
ལྷག་མའི་ལྟུང་བ་བྱུང་བའི་དགེ་སློང་ཞིག་སོར་མདོ་འདོན་པ་ཐོས་པ་ན་ཆོས་འདི་
མདོར་གཏོགས་པ་གདོད་ཤེས་སོ་ཞེས་ཟེར་བ་གསོལ་བས། སྔར་གསོ་སྦྱོང་ལན་
གཉིས་གསུམ་ལས་མང་བར་འདུས་པའི་རྒྱུས་ཤེས་ན་ལྟུང་བ་ཕྱིར་འཆོས་སུ་གཞུག་
ཅིང་འགྱོད་པ་སྐྱེད་དུ་གཞུག རྒྱུས་མི་ཤེས་ན་འགྱོད་པ་སྐྱེད་དུ་མི་གཞུག་གོ་ཞེས་
སོགས་དང་། ལྷག་མའི་ལྟུང་བ་བཅབས་ན་ཅི་ཙམ་བཅབས་པ་ལྟར་གྱི་སྤྲོ་བ་སྦྱིན་པ་
དང་མ་བཅབས་ན་མགུ་བ་སྦྱིན་འོས་པར་གསུངས་པ་སོགས་སོ། །གཉིས་པ་དགོས་པ་
ནི། འཆབ་ཉེས་ཇི་ལྟ་བུ་ཡིན་ངོས་ཟིན་ནས་དེ་མ་བྱུང་བ་འབྱུང་དུ་མི་འཇུག་པ་དང༌།
བྱུང་བ་ཕྱིར་བཅོས་པ་དང༌། བཅབས་ཉེས་ལས་ལྡང་བའི་དུས་དང་དུས་མ་ཡིན་པ་
སོགས་ཤེས་ནས་ལྷག་མ་ཚུལ་བཞིན་དུ་ཕྱིར་བཅོས་ཤིང་ལྷག་ལྟུང་ལས་ལྡང་བར་
འགྱུར་བའོ། །གསུམ་པ་ངོ་བོ་ནི། འཆབ་པ་འབྱུང་མི་འབྱུང་གི་བྱེ་བྲག་དང་བཅབས་
ཉེས་ལས་ལྡང་བའི་དུས་དང་དུས་མིན་པའི་རྣམ་གཞག་གོ །བཞི་པ་ཚིག་གི་དོན་ལ་
གཉིས། གཞིའི་སྐབས་ནས་འབྱུང་བ་དང༌། ཞུ་བའི་སྐབས་ནས་འབྱུང་བའོ། །དང་པོ་
ལ་གསུམ། འཆབ་པ་འབྱུང་མི་འབྱུང་གི་བྱེ་བྲག་ཞར་བྱུང་དང་བཅས་པ་དང༌། བླ་
ཐབས་པའི་ཉེས་པ་གཞན་བསྟན་པ་དང་། ལྷག་མའི་ལྟུང་བ་ཕྱིར་བཅོས་ཐབས་སོ། །
དང༌ པོ་ནི། འདི་ལ་དགེ་འདུན་ལྷག་མ་མི་ཤེས་པ་ཉིད་དང་། བཅབ་པའི་སེམས་མ་
བཞག་པས་བརྗེད་པ་དང་། བྱས་སམ་མ་བྱས་ཅི་ཞིག་ཇི་ལྟ་བུ་ཞིག་ཅེས་དྲན་པར་མི་
ནུས་པ་ཉིད་དང་། བསྙེན་པར་མ་རྫོགས་པ་ཉིད་དང་། གནས་ནས་ཕྱུང་བ་ཉིད་ལ་
འཆབ་པ་མི་འབྱུང་ངོ༌། །ཐ་སྙད་དུ་རུང་བའི་འདུ་ཤེས་ལས་ཉམས་པ་ཉིད་ལ་ནི་ཕམ་
པར་འགྱུར་བ་མན་ཆད་ཀྱི་ལྟུང་བ་ཡང་མི་འབྱུང་ངོ་། །མ་བཅས་པ་ཉིད་ལ་ཡང་ངོ༌། །
མི་ཤེས་པ་ཉིད་ལ་མ་ཡིན་ནོ། །མངོན་པར་ཡིད་མི་ཆེས་པ་ཉིད་ལ་ཡང་ངོ་། །མངོན་
པར་མི་ཤེས་པ་ཉིད་དུ་འདུ་ཤེས་པ་ལ་ཡང་ངོ་། །ས་གཞན་ན་གནས་པ་ཉིད་ལ་ནི་སྔ་

མ་ཡང་ངོ་། །འཆབ་པ་ལ་དགེ་འདུན་ལྷག་མ་ཉིད་ལ་ཡིད་གཉིས་ཟ་བ་ནི་ཤེས་པ་དང་
འདྲའོ། །ས་གང་ལ་འཆབ་པ་མི་འབྱུང་བ་དེ་སྤྱད་པ་ཡང་ངོ༌། །ཞེས་གསུངས་ཏེ།
འབྱིན་རེག་ལ་སོགས་པའི་བྱ་བ་བསྒྲུབས་པ་འདི་ལ་དགེ་འདུན་ལྷག་མ་འབྱུང་བར་
རྒྱུས་མི་ཤེས་པ་ཉིད་དང་། གང་གིས་བཅབ་པའི་སེམས་སྔ་ནས་བཞག་པས་ནི་ཕྱིས་
བརྗེད་པར་གྱུར་ཏུ་ཟིན་ཀྱང་འཆབ་པའི་ཉེས་པ་འབྱུང་བས་ན་བཅུབ་པའི་སེམས་སྔ་
ནས་ཉེ་བར་མ་བཞུག་པས་བརྗེད་པ་དང་། དེ་གཉིས་ལ་སྤོ་བ་སྤྱད་དགོས་ཀྱི་འཆབ་
པ་མི་འབྱུང་སྟེ། ལྷག་མ་འཆབ་པའི་ཀུན་སློང་མེད་པའི་ཕྱིར་རོ། །དེ་བཞིན་དུ་ལྟུང་བ་
གང་ཞིག་བྱུང་བ་ན་དང་པོ་འཆབ་འདོད་མེད་ཀྱང་ལྟུང་བ་བྱུང་བ་དེ་བརྗེད་ནས་རྗེས་སུ་
དྲན་ཚེ་བཅབས་ན་འཆབ་པའི་ཉེས་པ་འབྱུང་སྟེ། ལུང་གཞི་ལས། གང་ཟག་འགའ་
ཞིག་དགེ་འདུན་ལྷག་མའི་ལྟུང་བ་བྱུང་བ་བཤག་པར་བྱའོ་ཞེས་མ་བཅབས་པ་ལས་
བརྗེད་དོ། །དེས་ལྟུང་བ་དེ་དྲན་ནས་ནི་བཅིབས་ཏེ་དགེ་སློང་རྣམས་ལ་སྨྲས་པ་དང་།
དགེ་སློང་རྣམས་ཀྱིས་བཅོམ་ལྡན་འདས་ལའོ། །བཅོམ་ལྡན་འདས་ཀྱིས་བཀའ་བསྩལ་
པ། དགེ་སློང་དག་ཁྱེད་ཀྱིས་གང་ཟག་དེའི་ལྟུང་བ་དེ་དང༌། གཞན་ཡང་དེ་ལྟ་བུ་དང་
མཐུན་པ་སུ་ཡང་རུང་བ་ལ་ཕྱི་མའི་རྒྱུད་ནས་བཟུང་སྟེ་སྤྲོ་བ་བྱིན་ཅིག། ཅེས་གསུངས་
པའི་ཕྱིར་རོ། །བདག་གིས་དེང་ལྟུང་བ་བསྐྱེད་པའི་ལས་བྱས་སམ་འོན་ཏེ་མུ་བྱས་སྙམ་
དུ་སྤྱིར་ལྟུང་བ་བསྐྱེད་པའི་ལས་བྱས་མ་བྱས་དྲན་པར་མི་ནུས་པ་ཉིད་དང་། ལས་བྱས་
མོད་ཀྱི། ཅི་འབྱིན་པ་ཞིག་གམ་རེག་པ་ཞིག་སྙམ་དུ་ལས་ཀྱི་ངོ་བོ་འབྱིན་རེག་ལ་
སོགས་པ་ཅི་ཞིག་བྱས་དྲན་པར་མི་ནུས་པ་ཉིད་དང་། འབྱིན་པ་བྱས་ན། དེ་བསམ་
བཞིན་དུ་བྱས་སམ། འོན་ཏེ་མ་བསམ་བཞིན་དུ་བྱས་སྙམ་དུ་བསམ་བཞིན་དུ་བྱས་མ་
བྱས་ལ་སོགས་པ་ཇི་ལྟ་བུ་ཞིག་ཅེས་དྲན་པར་མི་ནུས་པ་ཉིད་དང་བཅས་དྲན་པར་མི་
ནུས་པ་གསུམ་པོ་ལ་སྤྲོ་བ་སྤྱད་དགོས་ཀྱི་འཆབ་པ་མི་འབྱུང་སྟེ། དེ་དག་ལ་ངེས་པ་
མེད་པའི་ཕྱིར་ཏེ། སྤོ་བ་སྤྱད་དགོས་ཀྱི་འཆབ་ཉེས་འབྱུང་བ་ལ་བཅབ་བྱ་ལྷག་མ་གང་

བྱུང་དང་དེ་ཡང་བསམ་བཞིན་དུ་བྱས་མ་བྱས་སོགས་དྲན་པ་ཞིག་དགོས་པའི་ཕྱིར་རོ། །
བསྙེན་པར་རྫོགས་པའི་སྡོམ་པ་གཏན་ནས་མ་བླངས་པའི་བསྙེན་པར་མ་རྫོགས་པ་
ཉིད་ལ་སྤྲོ་བ་སྤྱོད་དགོས་ཀྱི་འཆབ་པ་མི་འབྱུང་སྟེ། དགེ་འདུན་ལྷག་མ་འབྱུང་བ་མེད་
པའི་ཕྱིར་དང་། གནས་ནས་ཕྱུང་བ་ཉིད་ལ་སྤྲོ་བ་སྤྱད་དགོས་ཀྱི་འཆབ་པ་མི་འབྱུང་སྟེ།
མཐོལ་ཡུལ་གྱི་གྲོགས་མེད་པའི་ཕྱིར་རོ། །དེས་ན་དེ་རྣམས་ལ་སྤྲོ་བ་སྤྱད་དགོས་ཀྱི་
འཆབ་པ་མི་འབྱུང་ངོ༌། །སྨྱོས་པ་དང་སེམས་འཁྲུགས་པ་ལ་སོགས་པ་ཐ་སྙད་དུ་རུང་
བའི་འདུ་ཤེས་ལས་ཉམས་པ་ཉིད་ལ་ནི་འཆབ་པ་མི་འབྱུང་བར་མ་ཟད་ཕམ་པར་
འགྱུར་བི་མན་ཆདུ་ཉེས་བྱས་ཡན་ཆད་ཀྱི་ལྟུང་བུ་ཡང་མི་འབྱུང་ངོ༌། །སྔོན་སངས་
རྒྱས་ཀྱིས་བསླབ་པ་མ་བཅས་པ་ལས་དང་པོ་པ་ཉིད་ལ་ཡང་ཕམ་པར་འགྱུར་བ་མན་
ཆད་ཀྱི་ལྟུང་བ་ཡང་མི་འབྱུང་ངོ༌། །མ་བཅས་པ་ཉིད་ཀྱི་བྱེ་བྲག་སྡོམ་པ་གཏན་ནས་མ་
བླངས་པ་ལ་ཡང་ལྟུང་བ་མི་འབྱུང་ངོ་ཞེས་ཀྱང་དོན་གྱིས་བསྟན་ཏོ། །འདི་ལྟུང་བ་ཡིན་
ནོ་ཞེས་མི་ཤེས་པ་ཉིད་ལ་ནི་ལྟུང་བ་མི་འབྱུང་བ་མ་ཡིན་ནོ། །དེ་ཡང་མི་ཤེས་པ་ལྟུང་
བ་འབྱུང་བའི་རྒྱུ་ཡིན་པའི་ཕྱིར་རོ། །བསླབ་པ་བཅས་པ་དག་ཐོས་པ་ན་བཅས་པ་དེ་
ལ་མངོན་པར་ཡིད་མི་ཆེས་བཞིན་ཉེས་སྤྱོད་ལ་ཞུགས་པ་ཉིད་ལ་ཡང་ངོ་སྟེ་ལྟུང་བ་མི་
འབྱུང་བ་མ་ཡིན་ནོ། །དེའང་མངོན་པར་ཡིད་མི་ཆེས་པས་ལྟུང་བ་ལ་འཇུག་ན་ལྟུང་བ་
འབྱུང་ཞིང་། ལྟུང་བ་དེ་ཡང་ཆེས་ལྕི་བ་ཡིན་པའི་ཕྱིར་རོ། །སོ་སོར་ཐར་པའི་མདོ་
འདོན་པ་ལ་སོགས་པས་བསླབ་པ་དག་བརྗོད་པ་ན། རྗོད་པར་བྱེད་པ་པོ་ལ་འདི་ནི་
བླུན་པོ་ཡིན་པས་ཅུང་ཟད་ཀྱང་སྨྲ་ནུས་པ་མ་ཡིན་ནོ་སྙམ་སྟེ་དེའི་ཚིག་ལ་མི་གུས་ཤིང་
དེ་མངོན་པར་མི་ཤེས་པ་ཉིད་དུ་འདུ་ཤེས་པ་ལ་ཡང་ངོ་སྟེ་ལྟུང་བ་མི་འབྱུང་བ་མ་ཡིན་
ནོ་ཞེས་སྔ་མར་སྦྱར་རོ། །གནས་ཕྱུང་མ་གཏོགས་པའི་ས་གཞན་ན་གནས་པ་སྤོ་མགུ་
སྤྱོད་པ་དང་བསྡིགས་སྨད་བསྐུད་པ་ཕྱིར་འགྱེད་དང་། བསླབ་པ་བྱིན་པ་ལ་སོགས་པ་
ཉིད་ལ་ནི་ལྟུང་བ་འབྱུང་བར་མ་ཟད་སྔ་མ་འཆབ་པ་ཡང་འབྱུང་ངོ༌། །གནས་ནས་ཕྱུང་

བ་ལ་ནི་སྤོ་བ་སྤྱད་དགོས་ཀྱི་འཆབ་པ་མི་འབྱུང་ཡང་ལྟུང་བ་འབྱུང་ངོ༌། །ལྷག་མ་
འཆུབ་པ་ལ་དགེ་འདུན་ལྷག་མ་ཉིད་ལ་གཞིའི་རྣམ་པ་མ་དོར་བའི་ཡིད་གཉིས་ཟ་བ་
དང་བཅས་བཞིན་དུ་བཅབས་པ་ནི་ལྷག་མར་ཤེས་བཞིན་དུ་བཅབས་པ་དང་འདྲའོ། །
བཅབས་པའི་ཉེས་པར་འགྱུར་རོ་ཞེས་བྱ་བའི་དོན་ནོ་ཞེས་རང་འགྲེལ་ལས་སོ། །སྔར་
བསྟན་པ་བསྙེན་པར་མ་རྫོགས་པ་དང་། གནས་ཕྱུང་དང༌། ཐ་སྙད་དུ་རུང་བའི་འདུ་
ཤེས་ལས་ཉམས་པ་དང༌། མ་བཅས་པའི་སའམ་རྟེན་གང་ལ་སྤྲོ་བ་སྤྱད་དགོས་ཀྱི་
འཆབ་པ་མི་འབྱུང་བ་ཉིད་དེ་ལ་སྤོ་བ་སྤྱད་པ་ཡང་མི་འབྱུང་ངོ༌། །གཉིས་པ་ནི། མ་
གུས་པས་སྤྱོད་པ་གཏོང་ན་ཉེས་བྱས་སོ། །དེ་ལ་དེའི་སྡེ་པ་ལྷག་པར་སྤྱོད་པ་ཡང་ངོ༌། །
ཡོད་ལ་ཕྱིར་མི་འཆོས་ན་ཡང་ངོ༌། །ཞེས་གསུངས་ཏེ། མ་གུས་པས་སྤོ་མགུ་སྤྱོད་པ་
འཕྲོ་གཅོད་ཅིང་གཏོང་ན་ཉེས་བྱས་སོ། །འཐབ་ཀྲོལ་བྱེད་པ་འོང་བས་གཏོང་བ་ལ་ནི་
ཉེས་པ་མེད་དོ་ཞེས་རང་འགྲེལ་ལས་སོ། །སྤོ་མགུ་སྤྱོད་པའི་གནས་སྐབས་དེ་ལ་དགེ་
འདུན་ལྷག་མ་དེའི་སྡེ་ཚན་དུ་གཏོགས་པ་ཉིད་ཀྱི་ལྟུང་བ་གང་གི་དངོས་གཞིའམ་སྦོམ་
པོའམ་ཉེས་བྱས་ལྷགྲྭ་པར་སྤྱོད་པ་ཡང་ངོ་སྟེ་ཉེས་བྱས་སོ་ཞེས་སྔ་མར་སྦྱར་ཏེ། གཞི་
ཇི་ལྟ་བའི་སྟེང་དུ་ཉེས་བྱས་གཞན་འབྱུང་ངོ༌། །བཤག་པ་ལེན་པར་བྱེད་པ་སོགས་ཕྱིར་
བཅོས་པའི་ཐབས་ཡོད་ལ་ལྟུང་བ་ཕྱིར་མི་འཆོས་ན་ཡང་ངོ་སྟེ་ཉེས་བྱས་སོ་ཞེས་སྔ་
མར་སྦྱར་རོ། །སྐྱ་རེངས་རེ་རེ་ཞིང་ཉེས་བྱས་རེ་རེར་འགྱུར་བའོ་ཞེས་རང་འགྲེལ་ལས་
སོ། །གསུམ་པ་ནི། མི་སྤྱོད་པའི་ས་ནས་ཕྱིར་འོངས་པ་ནི་དེའི་གནས་སྐབས་ཉིད་ཡིན་
ནོ། །སྦྱངས་པའི་གཞི་ལ་ལྷག་མ་རྗེས་སུ་བསྒྲུབ་བོ། །བཅབས་པའི་དུས་ངེས་པར་མི་
ཤེས་ན་ཉུང་བ་ཉིད་དུ་མི་འགྱུར་བ་ལ་བརྟེན་པར་བྱའོ། །སྤྱད་པར་བྱ་བ་ཉིད་ལ་དག་
པའི་མཐའ་ཅན་ཉིད་ཀྱི་བྱེ་བྲག་གིའོ། །དག་པའི་མཐའ་ཅན་ཟླ་བ་བཞི་ལའོ། །
བཅབས་པ་ནི་དཔག་ཏུ་མེད་པ་ལའོ། །བསམ་བཞིན་དུ་ཁུ་བ་ཕྱུང་བ་ལས་བྱུང་བ་
དཔག་ཏུ་མེད་པར་ཞེས་སོ། །འདི་ལ་ཇི་སྙེད་སེམས་པ་དེ་སྙེད་དུ་གཏོགས་པ་ཉིད་རྗེས་

སུ་བསྒྲུབ་བོ། །ངེས་པར་མི་ཤེས་ན་དེ་དཔག་ཏུ་མེད་པ་ལ་བརྟེན་པར་བྱའོ། །མང་པོ་
ཉིད་ལ་ནི་ཚད་ཤིན་ཏུ་མང་པོ་དང་ལྡན་པ་ཞེས་བྱའོ། །དུས་རྣམས་ནི་ལྷག་པས་སོ། །
མིང་དག་ལ་ནི་སོགས་པ་དང་ལྡན་པ་ཉིད་དུའོ། །ལྕི་བ་ཉིད་དང་བསམ་པ་དྲག་པོས་
བྱས་པ་ཉིད་དག་དང་པོ་ཉིད་དུའོ། །སྤྱོད་པ་ལ་སྔོན་བྱུང་བ་གཞན་ཕྱིར་གསོ་བར་
འདོད་པ་སྐྱེས་ན་ཐ་དད་པར་སྦྱིན་ཞིང་ཅིག་ཆར་སྤྱད་དོ། །དེ་བཅབས་པ་ཉིད་ཡིན་ན་
མགུ་བར་བྱ་བ་མི་སྲིད་དོ། །ཞེས་གསུངས་ཏེ། སྤོ་མགུ་སྤྱོད་བཞིན་པ་བབས་སམ་
གནས་ནས་ཕྱུང་བ་ལ་སོགས་པ་སྤོ་མགུ་མི་སྤྱོད་པའི་ས་ནས་སླར་ཡང་བསྙེན་པར་
རྫོགས་པ་སོགས་བྱས་ནས་ཕྱིར་འོངས་པ་ནི་སྤོ་མགུ་སྤྱོད་པ་དེའི་གནས་སྐབས་ཉིད་
ཡིན་ཏེ། ལྟུང་བ་དང་བཅས་པའི་གནས་སྐབས་ཉིད་ཡིན་ནོ། །དེས་ན་སྔར་གྱི་ལྟུང་བ་
འདག་ཕྱིར་སྤོ་མགུ་སླར་ཡང་སྤྱད་དགོས་སོ། །གཞི་ནས་སྤྱད་དགོས་སམ་ཞེ་ན། སྔར་
སྤོ་མགུ་ཞག་གྲངས་ཅི་ཙམ་སྤྱད་ཟིན་ཅིང་སྦྱངས་པའི་གཞི་ལ་དེའི་འཕྲོ་ཞག་ལྷག་མ་
ཅི་ཡོད་པ་དེ་རྗེས་སུ་བསྒྲུབ་བོ། །དེའི་ཕྱིར་གཞི་ནས་བསྐྱར་མི་དགོས་སོ། །དེ་ལྟར་
ལུང་གཞི་ལས། སྤོ་བ་པོའི་གང་ཟག་དགེ་འདུན་ལྷག་མའི་ལྟུང་བ་བྱུང་ནས་བབས་ཏེ།
དེ་འོངས་ནས་སླར་བསྙེན་པར་རྫོགས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་
འདས་ལ་གསོལ་བ་དང་། བཅོམ་ལྡན་འདས་ཀྱིས་བཀའ་བསྩལ་པ། མ་སྤྱད་པ་སྤྱོད་
དུ་ཆུག་ཅིག་དང༌། སྤོ་བ་སྤྱད་པར་འགྱུར་རོ། །བབས་པ་ཇི་ལྟ་བ་བཞིན་དུ་དགེ་ཚུལ་
ཉིད་དུ་ཁས་བླངས་པ་དང༌། སྨོས་པ་ཉིད་དང་། སེམས་འཁྲུགས་པ་ཉིད་དང་། ཚོར་
བས་ཉེན་པ་ཉིད་དང༌། མ་མཐོང་བ་གནས་ནས་དབྱུང་བ་ཉིད་དང༌། སླར་མི་བྱེད་པ་
གནས་ནས་དབྱུང་བ་ཉིད་ཀྱང་དེ་བཞིན་ནོ། །ཞེས་སོགས་གསུངས་སོ། །དེ་བཞིན་དུ་
འཆབ་བཅས་ཀྱི་ལྷག་མ་བྱུང་བ་ན་སྤྲོ་བ་མ་སྤྱད་པར་བབས་སམ་སྨོས་པ་ལ་སོགས་
པར་གྱུར་ཅིང་། རྗེས་སུ་བསྙེན་པར་རྫོགས་པའམ་ཤེས་པ་རང་བཞིན་དུ་གནས་པ་ལ་
སོགས་པར་གྱུར་ན་སྤོ་བ་སྤྱོད་དགོས་པ་སོགས་ཀྱང་ཤེས་པར་བྱ་སྟེ། ལུང་གཞི་ལས།

གང་ཟག་གཞན་ཞིག་དགེ་འདུན་ལྷག་མའི་ལྟུང་བ་བྱུང་བ་བཅབས་ནས་བབས་ཏེ། དེ་
འོངས་ནས་སླར་བསྙེན་པར་རྫོགས་ཏེ། དེས་ལྟུང་བ་དེ་འཆབ་བཞིན་དུ་དགེ་སློང་
རྣམས་ལ་སྨྲས་པ་དང་། དགེ་སློང་རྣམས་ཀྱིས་བཅོམ་ལྡན་འདས་ལའོ། །བཅོམ་ལྡན་
འདས་ཀྱིས་བཀའ་བསྩལ་པ། དགེ་སློང་དག་ཁྱེད་ཀྱིས་གང་ཟག་དེའི་ལྟུང་བ་དེ་དང་།
གཞན་ཡང་དེ་ལྟ་བུ་དང་མཐུན་པ་སུ་ཡང་རུང་བ་ལ་གཉིས་ཀའི་རྒྱུད་ནས་བཟུང་སྟེ་སྤོ་
བ་བྱིན་ཅིག ཡང་གང་ཟག་གཞན་ཞིག་དགེ་འདུན་ལྷག་མའི་ལྟུང་བ་བྱུང་བ་བཅབས་
ནས་བབས་ཏེ། དེ་འོངས་ནས་སླར་བསྙེན་པར་རྫོགས་ཏེ། དེས་ལྟུང་བ་དེ་མ་བཅབས་
པར་དགེ་སློང་རྣམས་ལ་སྨྲས་པ་དང་། དགེ་སློང་རྣམས་ཀྱིས་བཅོམ་ལྡན་འདས་ལའོ། །
བཅོམ་ལྡན་འདས་ཀྱིས་བཀའ་བསྩལ་པ། དགེ་སློང་དག་ཁྱེད་ཀྱིས་གང་ཟག་དེའི་ལྟུང་
བ་དེ་དང༌། གཞན་ཡང་དེ་ལྟ་བུ་དང་མཐུན་པ་སུ་ཡང་རུང་བ་ལ་སྔ་མའི་རྒྱུད་ནས་
བཟུང་སྟེ་སྤོ་བ་བྱིན་ཅིག ཡང་གང་ཟག་གཞན་ཞིག་དགེ་འདུན་ལྷག་མའི་ལྟུང་བ་བྱུང་
བ་མ་བཅབས་པར་བབས་ནས། དེ་འོངས་ནས་སླར་བསྙེན་པར་རྫོགས་ཏེ། དེས་ལྟུང་
བ་དེ་བཅིབས་ནས་དགེ་སློང་རྣམས་ལ་སྨྲས་པ་དང༌། དགེ་སློང་རྣམས་ཀྱིས་བཅོམ་
ལྡན་འདས་ལའོ། །བཅོམ་ལྡན་འདས་ཀྱིས་བཀའ་བསྩལ་པ། དགེ་སློང་དག་ཁྱེད་ཀྱིས་
གང་ཟག་དེའི་ལྟུང་བ་དེ་དང༌། གཞན་ཡང་དེ་ལྟ་བུ་དང་མཐུན་པ་སུ་ཡང་རུང་བ་ལ་ཕྱི་
མའི་རྒྱུད་ནས་བཟུང་སྟེ་སྤྲོ་བ་བྱིན་ཅིག ཅེས་དང་། བབས་པ་ཇི་ལྟ་བ་བཞིན་དུ་དགེ་
ཚུལ་ཉིད་དུ་ཁས་བླངས་པ་དང༌། སྨྱོས་པ་ཉིད་དང་། སེམས་འཁྲུགས་པ་ཉིད་དང༌།
ཚོར་བས་ཉེན་པ་ཉིད་དང་། མ་མཐོང་བས་གནས་ནས་དབྱུང་བ་ཉིད་དང༌། ཕྱིར་མི་
བྱེད་པས་གནས་ནས་དབྱུང་བ་ཉིད་དང༌། སྡིག་པ་ཅན་གྱི་ལྟ་བ་ལོག་པར་སོང་བ་མི་
འདོར་བས་གནས་ནས་དབྱུང་བ་ཉིད་ལ་ཡང་དེ་བཞིན་དུ་རྒྱས་པར་སྦྱར་བར་བྱའོ། །
ཞེས་གསུངས་སོ། །བདག་གིས་ལྟུང་བ་དེ་དུས་འདི་སྲིད་དུ་བཅབས་སོ་ཞེས་བཅབས་
པའི་དུས་ངེས་པར་མི་ཤེས་ན་བརྗོད་པ་དང་སྤྱད་པ་གཉིས་ཀ་ཅི་ནས་ཀྱང་དུས་ལས་

ལྟུང་བ་ཉིད་དུ་མི་འགྱུར་བ་ལ་བརྟེན་པར་བྱའོ། །འདི་ནི་མདོ་འོག་མ་བཞི་པོའི་མདོར་
བསྟན་ཡིན་ནོ། །དེའང་སྤྱད་པ་ཉུང་བ་ཉིད་དུ་མི་འགྱུར་བ་ལ་བརྟེན་པ་ནི། སྤོ་བ་སྤྱད་
པར་བྱ་བ་ཉིད་ལ་སྔར་ལྟུང་བ་བཅབས་པའི་ཉེས་པ་མེད་པ་དག་པའི་མཐའ་ཅན་ནས་
བཟུང་སྟེ་ཕྱིས་མཐོལ་བ་ཉིད་ཀྱི་བར་གྱི་བྱེ་བྲག་གི་དུས་ལ་བརྟེན་པར་བྱའོ། །མགུ་
བར་བྱ་བ་ནི་དེ་ལྟར་མ་ཡིན་ཏེ། ཊཱི་ཀ་ལསཾ། མགུ་བའི་དུས་ནི་ཞག་དྲུག་ཁོ་ནར་ངེས་
པ་ཉིད་ཡིན་པའི་ཕྱིར་རོ། །ཞེས་གསུངས་པས་སོ། །ཆུང་བ་ཉིད་དུ་མི་འགྱུར་བ་དག་
པའི་མཐའ་ཅན་གྱི་བྱེ་བྲག་གི་དུས་ལ་ཇི་ལྟར་བརྟེན་པའི་མཚོན་དཔེ་ནི། དག་པའི་
མཐའ་ཅན་གྱི་བྱེ་བྲག་ཟླ་བ་བཞི་ལྟ་བུ་ལ་སྤྲོ་བ་སྤྱད་པ་བརྟེན་པར་བྱའོ། །དེའང་དེ་
ཙམ་ཞིག་སྤྱད་ན་ཉུང་བར་མི་འགྱུར་བར་བསམས་ནས་ཟླ་བ་བཞིར་ཞེས་སྨོས་ཀྱི།
སྤྱད་པའི་དུས་དེར་ངེས་པ་ནི་མིན་པས་ན། ཊཱི་ཀ་ལས། ཟླ་བ་བཞི་ཞེས་སྨོས་པ་ནི་དཔེ་
སྟེ། ཉུང་བ་ཉིད་དུ་མི་འགྱུར་བ་དག་པའི་མཐའ་ཅན་ཉིད་ཀྱི་བྱེ་བྲག་གི་དུས་ཟླ་བ་
གསུམ་མམ་ལྔ་ལ་སོགས་པ་ལ་བརྟེན་པར་བྱའོ། །ཞེས་སོ། །འོ་ན་བཅབས་པའི་དུས་
མི་ཤེས་པས་བཅབས་པ་བརྗོད་པ་ཡང་དུས་ངེས་པ་ཞིག་ལ་བརྟེན་ནམ་ཞེ་ན། དེ་ནི་
ཉུང་བར་མི་འགྱུར་བ་ལ་བརྟེན་པ་ཙམ་གྱིས་ཆོག་སྟེ། བཅབས་པའི་དུས་ངེས་པར་མི་
ཤེས་ན་བཅབས་པ་བརྗོད་པ་ནི་དུས་དཔག་ཏུ་མེད་པ་ཞེས་བརྗོད་པ་ལུ་བརྟེན་པར་
བྱའོ། །ཇི་ལྟར་ཞེ་ན། བསམ་བཞིན་དུ་ཁུ་བ་ཕྱུང་བ་ལས་དགེ་འདུན་ལྷག་མའི་ལྟུང་
བ་བྱུང་བ་ལ་དུས་དཔག་ཏུ་མེད་པར་བཅབས་པ་ཞེས་བརྗོད་པར་བྱ་དགོས་སོ། །ཊི་
ཀ་ལས། ཅིའི་ཕྱིར་འདིར་ཡང་ཟླ་བ་བཞིར་བཅབས་པས་ཞེས་མི་བརྗོད་ཅེ་ན། དེ་
སྐད་བརྗོད་པ་ན་བདེན་པར་བརྗོད་པར་མི་འགྱུར་ཏེ། ངེས་པ་མེད་པ་ལ་ངེས་པ་ཉིད་
དུ་བརྗོད་པའི་ཕྱིར་ཏེ། དེ་བས་ན་འདི་སྐད་མི་བརྗོད་དོ། །ཞེས་སོ། །དེ་ལྟར་སྤོ་བ་
སྦྱིན་པར་གསོལ་བ་འདེབས་པའི་སྔགས་ཚིག་ལས། དགེ་འདུན་བཙུན་པ་རྣམས་
གསན་དུ་གསོལ། བདག་དགེ་སློང་འཆར་ཀ་ལ་ཆེ་གེ་མོ་ལས་བྱུང་བའི་དགེ་འདུན་
471

ལྷག་མའི་ལྟུང་བ་བྱུང་ལ། དཔག་ཏུ་མ་མཆིས་པ་བཅབས་པས་བདག་དགེ་སློང་འཆར་
ཀ་ལ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ་དཔག་ཏུ་མ་མཆིས་
པ་བཅབས་པ་དེའི་སླད་དུ་དགེ་འདུན་ལས་དག་པའི་མཐའ་ཅན་ཟླ་བ་བཞི་ཡོངས་སུ་
གནས་པ་གསོལ་ན། ཞེས་སོགས་བརྗོད་པ་ལྟ་བུའོ། །དེ་བཞིན་དུ་སྤོ་བ་དེ་སྦྱིན་པ་དང་།
སྤོ་བ་དེའི་དུས་འདས་པ་དང་འབྱུང་བར་འགྱུར་བ་བརྗོད་པ་དང༌། འཐབ་ཀྲོལ་ཅན་གྱི་
རྐྱེན་གྱིས་སྤོ་བ་དེ་ཡོངས་སུ་བཏང་བ་དང༌། འཐབ་ཀྲོལ་ཅན་གྱི་འཇིགས་པ་དང་བྲལ་
ན་སྤོ་བ་དེ་སླར་བླང་བའི་སྐབས་རྣམས་སུ་ཡང་དེ་ལྟར་བརྗོད་དགོས་ལ། དེ་བཞིན་དུ་
གཞི་སྤོ་ལ་སོགས་པ་གཞན་ལ་ཡང་སྦྱར་རོ། །སྤོ་མགུ་སྤྱད་པ་འདི་ལ་ལྟུང་བ་གྲངས་
མང་པོ་ཇི་སྙེད་པ་ལ་ཕྱིར་བཅོས་པར་སེམས་པ་དེ་སྙེད་དུ་གཏོགས་པ་ཉིད་ཀྱི་ལྟུང་བ་
ཕྱིར་བཅོས་པར་བྱེད་པ་ལ་སྤོ་བ་གཅིག་ཉིད་དམ་མགུ་བ་གཅིག་ཉིད་རྗེས་སུ་བསྒྲུབ་
བོ། །དེའི་ཕྱིར་རེ་རེའི་ཕྱིར་དུ་རེ་རེ་མནོད་དགོས་པ་དང་སྤྱད་དགོས་པ་ནི་མིན་ནོ། །
ལྟུང་བའི་གྲངས་ཀྱི་ཚད་ངེས་པར་མི་ཤེས་ན་ཇི་ལྟར་བྱ་ཞེ་ན། ལྟུང་བའི་གྲངས་ཀྱི་ཚད་
ངེས་པར་མི་ཤེས་ན་ལྟུང་བ་དེ་དཔག་ཏུ་མེད་པ་བྱུང་ཞེས་བརྗོད་པ་ལ་བརྟེན་པར་
བྱའོ། །དེའི་སྐབས་སུ་གོང་གི་སྔགས་ཀྱི་ཚིག་ལ་འདི་ལྟར་སྦྱར་བར་བྱ་སྟེ། དགེ་འདུན་
བཙུན་པ་རྣམས་གསན་དུ་གསོལ། བདག་དགེ་སློང་འཆར་ཀ་ལ་ཆེ་གེ་མོ་ལས་བྱུང་
བའི་དགེ་འདུན་ལྷག་མའི་ལྟུང་བ་དཔག་ཏུ་མ་མཆིས་པ་བྱུང་ལ། ཟླ་བ་ཕྱེད་དམ་
དཔག་ཏུ་མ་མཆིས་པ་བཅབས་པས་བདག་དགེ་སློང་འཆར་ག་ལ་ཆེ་གེ་མོ་ལས་བྱུང་
བའི་དགེ་འདུན་ལྷག་མའི་ལྟུང་བ་དཔག་ཏུ་མ་མཆིས་པ་བྱུང་ལ་ཞེས་སོགས་བརྗོད་དོ། །
ལྟུང་བ་མང་པོ་གསུམ་ནས་གྲངས་ཤེས་ཀྱི་བར་ཉིད་ལ་ནི་ལྟུང་བ་ཚད་ཤིན་ཏུ་མང་པོ་
དང་ལྡན་པ་བྱུང་ལ་ཞེས་བརྗོད་པ་ལ་བརྟེན་པར་བྱའོ། །ལྟུང་བ་དུ་མ་བྱུང་ཞིང་དེ་དག་
བཅབས་པའི་དུས་ཞག་གྲངས་མང་ཉུང་ཐ་དད་པ་རྣམས་ནི་དེ་རྣམས་ཀྱི་ནང་ནས་ལྟུང་
བ་བཅབས་པའི་དུས་ཡུན་རིང་ཞིང་ལྷག་པ་ལ་བརྟེན་ནས་བརྗོད་པས་གཞན་གྱི་དུས་

ཀྱང་བརྗོད་པར་འགྱུར་བས་དེ་ལྟར་བརྗོད་པར་བྱ་དགོས་སོ། །ལྷག་མའི་ལྟུང་བ་མང་
པོ་བྱུང་ནས་བྱེ་བྲག་སོ་སོའི་མིང་བརྗོད་པ་དགུ་ལ་ནི་ལ་སོགས་པ་ཞེས་པ་དང་ལྡན་པ་
ཉིད་དུ་བརྗོད་པར་བྱའོ། །ལྟུང་བ་དུ་མའི་མིང་བརྗོད་པ་ན་གང་གི་མིང་དང་པོར་
བརྗོད་པར་བྱ་ཞེ་ན། གཞི་གང་ལས་ལྟུང་བ་དུ་མ་བྱུང་བས་ལྕི་བ་ཉིད་དང༌། དུག་
གསུམ་གྱི་བསམ་པ་དྲག་པོས་ཀུན་ནས་བསླངས་ཏེ་བྱས་པ་ཉིད་དག་གི་མིང་དང་པོ་
ཉིད་དུ་བརྗོད་པར་བྱའོ། །སྔར་ལྟུང་བ་གང་བྱུང་བ་དེའི་མིང་དང་པོར་སྨོས་པར་ནི་མི་
བྱའོ་ཞེས་ཊཱི་ཀ་ལས་སོ། །སྤོ་བའམ་མགུ་བ་སྤྱོད་བཞིན་པ་ལ་ལྷག་མའི་ལྟུང་བ་སྔོན་
བྱུང་བ་དྲན་ནས་དྲན་པའི་ལྟུང་བ་གཞན་དེ་ཕྱིར་གསོ་བར་འདོད་པ་སྐྱེས་ན་དེ་སྦྱོང་
བྱེད་ཀྱི་སྤོ་བའམ་མགུ་བ་སྦྱིན་པ་ནི་སྔར་བྱིན་ཟིན་པའི་སྤོ་མགུ་ལས་ཐ་དད་པར་
གསར་དུ་སྦྱིན་ཞིང་སྤྱད་པ་ནི་ཕྱི་མ་དང་ཅིག་ཆར་སྤྱད་དོ། །འདི་ལ་ལྟུང་བ་གཞན་
ཡིན་པས་སྤྱད་པ་ཡང་ཐ་དད་པར་སྤྱད་པའི་ཆོ་ག་ཡིན་ནོ་སྙམ་དུ་བསམ་པར་མི་བྱའོ་
ཞེས་ཊཱི་ཀ་ལས་སོ། །ལྟུང་བ་ཕྱི་མ་དེ་བཅབས་པ་ཉིད་ཀྱི་དབང་གིས་དེ་འདག་ཕྱིར་ད་
ལྟ་སྤོ་བ་སྤྱོད་བཞིན་པ་ཉིད་ཡིན་ན་སྔར་བྱུང་ལྷག་མའི་ལྟུང་བ་དེའི་མགུ་བར་བྱ་བ་ལ་
ནི་གང་ཟག་གཅིག་གིས་སྔར་གྱི་སྤོ་བ་དང་མགུ་བ་དེ་གཉིས་དུས་ཅིག་ཆར་སྤྱད་པ་མི་
སྲིད་དོ། །རང་འགྲེལ་ལས། མགུ་བར་བྱ་བ་ནི་སེམས་མགུ་བར་བྱ་བའི་ཕྱིར་ཡིན་ལ།
ཡོངས་སུ་གནས་པ་ནི་བཅིབས་པའི་ཁ་ན་མ་ཐོ་བ་གཞོམ་པའི་ཕྱིར་ཡིན་པའི་ཕྱིར་རོ། །
དེ་བས་ན་དེ་གཉིས་ཅིག་ཆར་སྤྱད་པ་ནི་མི་སྲིད་དོ། །ཞེས་སོ། །དེས་ན་སྤྲོ་བ་སྤྱད་ཟིན་
པའི་རྗེས་སུ་མགུ་བ་སྦྱིན་པར་བྱའོ། །སྤོ་བ་སྤྱོད་དགོས་ཀྱི་འཆབ་ཉེས་འབྱུང་བའི་དུས་
དང་དུས་མ་ཡིན་པ་དང་འཆབ་ཉེས་དེ་ལས་ལྡང་བའི་དུས་དང་དུས་མ་ཡིན་པ་དང་
ལྟུང་བ་རྣམས་ཀྱི་ཆོ་ག་མདོར་བསྡུས་པ་འབྱུང་བའི་གཞིའོ། །གཉིས་པ་ཞུ་བའི་སྐབས་
ནས་འབྱུང་བ་ལ་གསུམ། འཆབ་པ་དངོས་ཀྱི་སེལ་བ་དང༌། ཀུན་སློང་གི་མཚན་ཉིད་
དང་། བླ་ཐབས་པའི་དམིགས་བསལ་ལོ། །དང་པོ་ནི། ཉིན་མཚན་གྱི་ཐ་མའི་ཆ་མ་
473

ཡིན་པ་ལ་འཆབ་པ་མི་འབྱུང་ངོ༌། །བརྗོད་པའི་ཡན་ལག་མེད་ན་དེའི་སེམས་མ་ཡིན་པ་
ཉིད་འཆབ་པ་མ་ཡིན་ནོ། །བགྲོད་དུ་མེད་དམ་སོང་བའི་དབང་ནི་མེད་པ་དང་འདྲ་བ་
ཉིད་དོ། །དེའི་དོན་གྱི་དབང་གིས་བྱས་པ་ཡང་ངོ་། །དོན་མེད་པས་ནི་ཉེས་བྱས་སོ། །
མཐའི་མདུན་རོལ་ཏུ་ཡང་ངོ་། །ཞེས་གསུངས་ཏེ། འཆབ་པ་དེ་ནམ་གྱི་ཚེ་འབྱུང་ཞེ་ན།
ཉིན་མཚན་གྱི་ཐ་མའི་ཆུ་མ་ཡིན་པ་སྟེ་སྐྱ་རེངས་འཆར་བའི་སྐད་ཅིག་གི་མདུན་རོལ་
ཚུན་ཆད་ལ་སྤྲོ་བ་སྤྱད་དགོས་ཀྱི་འཆབ་པ་མི་འབྱུང་ངོ༌། །སྐྱ་རེངས་ཤར་ན་ནི་འཆབ་
པ་འབྱུང་བ་ཁོ་ནར་འགྱུར་རོ་ཞེས་རང་འགྲེལ་ལས་སོ། །འོན་ཀྱང་ཕམ་པ་འཆབ་
བཅས་ཀྱི་འཆབ་ཉེས་ནི་སྐྱེ་རེངས་ཤར་བ་ལ་མི་ལྟོས་པར་སྐད་ཅིག་ཙམ་སྐྱེས་པས་
འབྱུང་ངོ༌། །ལྟུང་བ་བརྗོད་པའི་ཡན་ལག་གམ་ཡུལ་བསྙེན་རྫོགས་ལྟ་མཐུན་མཚན་
མཐུན་རང་བཞིན་དུ་གནས་པ་ལ་སོགས་པ་མཐོལ་ཡུལ་མཚན་ཉིད་དང་ལྡན་པ་མེད་
ན་བརྗོད་པ་དེའི་སེམས་མ་ཡིན་པ་མི་བརྗོད་པའི་སེམས་ཉིད་ཡོད་ཀྱང་ཉིན་མཚན་གྱི་
མཐར་ཡང་སྤོ་བ་སྤྱད་དགོས་ཀྱི་འཆབ་པ་འབྱུང་བ་མ་ཡིན་ནོ། །དེའང་རྒྱུ་མ་ཚང་བའི་
ཕྱིར་རོ། །དགེ་ཚུལ་སོགས་ལ་བརྗོད་ན་འཆབ་ཉེས་ཁེགས་ཀྱང་མ་བརྗོད་ན་ཡང་
འཆབ་ཉེས་འབྱུང་བ་མིན་ནོ། །བརྗོད་པའི་ཡུལ་ཡོད་ཀྱང་རྐྱེན་དབང་གིས་དེའི་དྲུང་དུ་
བགྲོད་དུ་མེད་དམ། བདག་ཉིད་གནས་དེ་ནས་གཞན་དུ་སོང་བའི་དབང་གིས་བརྗོད་
པའི་ཡན་ལག་མེད་པ་ན་མི་བརྗོད་པའི་སེམས་གང་ཡིན་པ་དེ་ནི་འཆབ་པ་མ་ཡིན་ཏེ།
བརྗོད་པའི་ཡན་ལག་གཏན་ནས་མེད་པ་དང་འདྲ་བ་ཉིད་དོ། །བགྲོད་དུ་མེད་པ་དང་
སོང་བ་གཉིས་ཀྱིས་བརྗོད་པ་མ་གྲུབ་པ་འབའ་ཞིག་མེད་པ་དང་འདྲ་བ་ཉིད་ཡིན་པར་
མ་ཟད་ཀྱི་འདི་ལྟར་དགེ་སློང་གཞན་མེད་པའི་གནས་སུ་ལྷག་མའི་ལྟུང་བ་བྱུང་སྟེ་
འཆབ་པའི་ཉེས་པར་འགྱུར་དུ་དོགས་པ་དེའི་དོན་གྱི་དབང་གིས་བརྗོད་པའི་ཡན་
ལག་ཏུ་གྱུར་པའི་གང་ཟག་གི་དྲུང་དུ་མི་འགྲོ་བའམ་བརྗོད་པའི་ཡན་ལག་ཏུ་གྱུར་པའི་
དགེ་སློང་ཡོད་པའི་གནས་སུ་ལྷག་མའི་ལྟུང་བ་བྱུང་སྟེ་དེར་ཞག་ཏུ་མི་སྡོད་པར་དེའི་

དྲུང་ལས་རང་ཉིད་གཞན་དུ་སོང་བར་བྱས་པ་ཡང་ངོ་སྟེ་མེད་པ་དང་འདྲ་བ་ཉིད་དོ་
ཞེས་སྔ་མར་སྦྱར་ཏེ་བརྗོད་པའི་ཡན་ལག་གཏན་ནས་མེད་པ་དང་འདྲ་སྟེ། འཆབ་པ་
མི་འབྱུང་ངོ༌། །དོན་གཞན་ཅུང་ཟད་ཀྱང་མེད་པས་ནི་བརྗོད་པའི་ཡན་ལག་གི་དྲུང་དུ་
མི་འགྲོ་བའམ་བདག་ཉིད་གནས་དེ་ནས་འགྲོ་ན་འཆབ་པ་མི་འབྱུང་ཡང་ཉེས་བྱས་སོ། །
དེའང་འགྲེལ་ཆུང་ལས། ལྷག་མ་བྱས་པ་ལས་གུད་ན་དགེ་སློང་ཡང་ཡོད། ལམ་ན་
འཇིགས་པའི་རྐྱེན་ཡང་མེད་བཞིན་དུ་ལེ་ལོ་བྱས་ཏེ་མྱུར་དུ་མ་མཐོལ་ན་ཉེས་བྱས་སོ། །
ཞེས་སོ། །རང་གི་ལྷག་མ་བཅབས་པ་མཐར་ཐུག་པ་ན་ཡང་ཉེས་བྱས་སུ་མ་ཟད་ཉིན་
མཚན་གྱི་མཐའི་མདུན་རོལ་ཏུ་བཅབས་པ་ཡང་ངོ་སྟེ་ཉེས་བྱས་སོ་ཞེས་སྔ་མར་སྦྱར་
ཏེ་ཉེས་བྱས་ཕྲ་མོ་འབྱུང་ངོ་། །གཉིས་པ་ནི། འཆབ་པའི་སེམས་མ་བཏང་བ་ཉིད་ནི་
དེའི་སེམས་ཉིད་ཡིན་ནོ། །ཞེས་གསུངས་ཏེ། འཆབ་པ་ཀུན་ཏུ་སྤྱོད་པ་ཉིད་འཆབ་
སེམས་ཡིན་པར་མ་ཟད་འཆབ་པའི་སེམས་མ་བཏང་བ་ཉིད་ནི་འཆབ་པ་དེའི་སེམས་
ཉིད་ཡིན་ནོ། །དེའང་འཆབ་པ་འབྱུང་བ་ལ་ནི་བཅབ་བོ་སྙམ་པ་ངེས་བཟུང་དུ་མི་
དགོས་ཀྱི་བརྗོད་དོ་སྙམ་པ་མེད་ན་དེ་ཡང་དོན་གྱིས་འཆབ་སེམས་ཕྲ་མོ་ཞིག་ཡིན་པའི་
ཕྱིར་བཅབ་པར་འགྱུར་ཏེ། རང་འགྲེལ་ལས། འདིར་གཞུང་ནི་གང་གི་མདུན་དུ་འཆབ་
པ་འབྱུང་བར་འགྱུར་བར་རང་བཞིན་དུ་གནས་པ་དང༌། མཚམས་ཀྱི་ནང་ན་གནས་པ་
ལ་གལ་ཏེ་མི་བརྗོད་ན་དེ་ཕྱིན་ཆད་འཆབ་པ་འབྱུང་བར་འགྱུར་རོ་ཞེས་གསུངས་པ་
ཡིན་ནོ། །འདིར་བརྗོད་པ་རྗེས་སུ་སྒྲུབ་པར་མི་བྱེད་པ་ཙམ་ཁས་བླང་བར་བྱའི།
འཆབ་པ་ལ་ཕྱོགས་པ་ཉིད་ནི་ཁས་བླང་བར་མི་བྱ་སྟེ། དེའི་ཕྱིར་མདོ་འདི་བྱས་སོ། །
ཞེས་གསུངས་པའི་ཕྱིར་རོ། །དེ་ལྟར་འཆབ་ཉེས་ཤིན་ཏུ་འབྱུང་ཉེ་ཞིང་། དེས་ན་
བརྗོད་དོ་སྙམ་པ་མ་བྱུང་བའི་ལྟུང་བ་ཐམས་ཅད་འཆབ་བཅས་ཡིན་པས་དེ་དག་
བཤག་ཚེ་དང་པོ་འཆབ་ཉེས་མཐོལ་བཤགས་བྱེད་པ་སྔོན་དུ་འགྲོ་དགོས་སོ། །དེ་ཡང་
འཆབ་སེམས་དང་། འཆབ་པའི་ཉེས་པའམ་ལྟུང་བ་གཉིས་ནི་མི་འདྲ་སྟེ། དཔག་སྙེ་
འབབ་
475

ལས། ལྟུང་བ་བྱུང་བ་གསང་འདོད་(ཕྲ་རགས་ཅི་རིགས་པ་)ནི་འཆབ་སེམས་ཡིན་ལ། དེས་ཀུན་
ནས་བསླངས་ཏེ་མི་བརྗོད་པར་གསང་བའི་ལུས་ངག་གི་ལས་ནི་འཆབ་པའི་ལྟུང་བ་སྟེ།
ཞེས་གསུངས་པ་ལྟར་རོ། །གསུམ་པ་ནི། དགེ་སློང་ཕམ་པར་གྱུར་པས་ལྟུང་བ་ཕྱིར་མ་
བཅོས་པ་ལ་ནི་ཉེས་པ་མེད་དོ། །ཞེས་གསུངས་ཏེ། དགེ་སློང་འཆབ་བཅས་ཀྱི་ཕམ་
པར་གྱུར་པས་ལྟུང་བ་ཕྱིར་མ་བཅོས་པ་ལ་ནི་ཉེས་པ་མེད་དོ། །དེ་ཡང་ཊཱི་ཀ་ལས།
འདི་ནི་ཡོད་ལ་ཕྱིར་མི་འཆོས་པ་ཡང་ཉེས་བྱས་སོ་ཞེས་སྔར་སྨྲས་པ་དེའི་དམིགས་ཀྱིས་
བསལ་བ་ཡིན་ཏེ། དེའི་སྡོམ་པ་ནི་དགོས་པ་མེད་པ་ཉིད་དུ་གྱུར་པའི་ཕྱིར་ཞེས་སོ། །དུས་
དང་དུས་མ་ཡིན་པ་བསྡུས་པ་འབྱུང་བའི་གཞི་ཞུ་བའི་སྐབས་སོ། །དུས་དང་དུས་མུ་
ཡིན་པ་བསྡུས་པ་འབྱུང་བའི་གཞི་རྫོགས་སོ།། །།
གསུམ་པ་ས་གཞན་ན་གནས་པ་སྤྱོད་པའི་གཞི་ལ་བཞི་ལས། དང་པོ་གླེང་གཞི་ནི་དགེ་
སློང་ཞིག་ལ་དགེ་འདུན་ལྷག་མའི་ལྟུང་བ་ཚད་མེད་བྱུང་བ་བཅབས་ཏེ་དེའི་ལྟུང་བའི་
བརྩམས་པ་ཤེས་ཀྱི་ཞག་མཐའ་མི་ཤེས་པའི་སྐབས་དེ་སྟོན་པ་ལ་གསོལ་བས་དེ་འདྲ་
ལ་ཚད་མེད་པའོ་ཞེས་ཀྱིས་ལ་དག་པའི་མཐའ་ཅན་གྱི་སྤོ་བ་བྱིན་ཅིག་ཅེས་གསུངས་པ་
སོགས་སོ། །གཉིས་པ་དགོས་པ་ནི་ས་གཞན་ན་གནས་པའི་སྤྱོད་པ་ལ་བསླབས་པས་
འཐབ་ཀྲོལ་བྱེད་པ་ལ་སོགས་པ་སྔར་བྱས་ཀྱི་ཉེས་པ་འཕྲོ་གཅོད་ཅིང་རྗེས་སུ་ཉེས་པ་
ལ་མི་འཇུག་པ་དང་། ལྷག་མ་དང་ཕམ་པའི་ལྟུང་བ་ལས་ལྡང་བར་འགྱུར་བ་སོགས་སོ། །
གསུམ་པ་ངོ་བོ་ནི། དམན་པར་བྱེད་ཆོས་ལས་ཀྱི་ཆོ་ག་ལ་ལྟོས་ནས་ཁྱད་པར་ཅན་གྱི་
སྤྱོད་པ་ལྔ་སྤང་དགོས་ཉིད་དུ་གནས་པའོ། །བཞི་པ་གཞུང་དོན་ལ་གཉིས། གཞིའི་
སྐབས་ནས་འབྱུང་བ་དང༌། ཞུ་བའི་སྐབས་ནས་འབྱུང་བའོ། །དང་པོ་ལ་བཞི། ས་
གཞན་པ་རྣམས་ཀྱི་ཐུན་མོང་གི་སྤྱོད་པ་བསྟན་པ་དང༌། དེ་ཆེན་པོ་རྣམས་ཀྱི་སྤྱོད་པ་
དང༌། ས་རྣམས་ཀྱི་སྤྱད་བྱའི་ཁྱད་པར་དང༌། སྤོ་མགུ་བསླབ་པ་སྤྱོད་པས་ཇི་ལྟར་བྱ་
བའོ། །དང་པོ་ནི། དེའང་ས་རང་བཞིན་དུ་གནས་པ་ལ་ལྟོས་ནས་ས་གཞན་དམན་

པའི་ས་ན་གནས་པས་ན་ས་གཞན་ན་གནས་པ་ཞེས་བྱ་ཞིང་། དེ་ལ་ཆེ་ལོང་ཙམ་དུ་
དབྱེ་ན་ཉེར་དྲུག་སྟེ། སྤོ་སྤྱོད་གསུམ། མགུ་སྤྱོད་གསུམ། སྤོ་ལྡན་གསུམ། མགུ་ལྡན་
གསུམ་སྟེ་བཅུ་གཉིས་དང་། དེའི་སྟེང་དུ་བསྡིགས་སྨད་བསྐྲད་པ་ཕྱིར་འགྱེད་བཞི་དང་།
གནས་དབྱུང་བདུན། ངོ་བོ་ཉིད་ཚོལ་བ། བསླབ་པ་བྱིན་པ། བསྙིལ་བ་བཅས་སོ། །
ཞིབ་པར་དབྱེ་ན་ཞེ་བཞི་སྟེ། སྤྲོ་བ་སྤྱོད་པ་དང་། གཞི་ནས་སྤྲོ་བ་སྤྱོད་པ་དང་། ཡང་
གཞི་ནས་བསླངས་ཏེ་སྤོ་བ་སྤྱོད་པ་གསུམ། མགུ་བ་སྤྱོད་པ་དང་། གཞི་ནས་མགུ་བ་
སྤྱོད་པ་དང་། ཡང་གཞི་ནས་བསླངས་ཏེ་མགུ་བ་སྤྱོད་པ་གསུམ། སྤོ་བ་སྤྱད་ནས་མགུ་
བ་སྤྱོད་པ་གསུམ། གཞི་ནས་སྤོ་བ་སྤྱད་ནས་མགུ་བ་སྤྱོད་པ་གསུམ། ཡང་གཞི་ནས་
བསླངས་ཏེ་སྤོ་བ་སྤྱད་ནས་མགུ་བ་སྤྱོད་པ་གསུམ་དང་བཅོ་ལྔ། སྤོ་ལྡན་གསུམ། མགུ་
ལྡན་གསུམ། སྤོ་བ་སྤྱད་ནས་མགུ་བ་དང་ལྡན་པ་གསུམ། གཞི་ནས་སྤོ་བ་སྤྱད་ནས་
མགུ་བ་དང་ལྡན་པ་གསུམ། ཡང་གཞི་ནས་བསླངས་ཏེ་སྤོ་བ་སྤྱད་ནས་མགུ་བ་དང་
ལྡན་པ་གསུམ། བསྡིགས་སྨད་བསྐྲད་པ་ཕྱིར་འགྱེད་བཞི། གནས་དབྱུང་བདུན། ངོ་བོ་
ཉིད་ཚོལ་བ། བསླབ་པ་བྱིན་པ། བསྙིལ་བའོ། །འདུལ་ཊཱིཀ་རིན་ཕྲེང་ལས་བསྙིལ་བ་
མ་བགྲངས་པར་ཞེ་གསུམ་དུ་བྱས་སོ། །འདི་ལ་དབང་ཕྱུག་གྲུབ་པ་དཔལ་བཟང་གི་
མདོ་རྩའི་སྤྱི་དོན་ལས། དེ་ལྟར་དབྱེ་བ་མི་འཐད་དེ། སྤོ་བ་སྤྱད་པའི་གཞི་ལས་མགུ་བ་
སྤྱོད་པ་སོགས་གསུམ། གཞི་སྤོ་སྤྱད་པའི་གཞི་ལས་མགུ་སྤྱོད་སོགས་གསུམ། ཡང་སྤོ་
སྤྱད་པའི་གཞི་ལས་མགུ་སྤྱོད་སོགས་གསུམ་བགྲངས་ནས། དེ་ལས་ལོགས་སུ་གྱུར་
པའི་མགུ་སྤྱོད་སོགས་གསུམ་བགྲང་རྒྱུ་མེད་པའི་ཕྱིར་དང༌། སྤོ་བ་སྤྱད་པའི་གཞི་ལས་
མགུ་ལྡན་སོགས་གསུམ། གཞི་སྤོ་སྤྱད་པའི་གཞི་ལས་མགུ་ལྡན་སོགས་གསུམ། ཡང་
སྤོ་སྤྱད་པའི་གཞི་ལས་མགུ་ལྡན་སོགས་གསུམ་བགྲངས་ནས་དེ་ལས་ལོགས་སུ་གྱུར་
པའི་མ་ཀུ་ལྡན་གསུམ་བགྲང་རྒྱུ་མེད་པའི་ཕྱིར་ཞེས་སྐྱོན་བརྗོད་པར་བྱས་ཀྱང་། ལོགས་
སུ་གྱུར་པའི་མགུ་སྤྱོད་དང་མགུ་ལྡན་ཡོད་དེ། འཆབ་མེད་ཀྱི་ལྷག་མ་དག་བྱེད་ཀྱི་མགུ་

སྤྱོད་གསུམ་དང་མགུ་ལྡན་གསུམ་དེ་ཡིན་པའི་ཕྱིར་རོ། །སྤོ་ལྡན་དང་སྤོ་སྤྱོད་ཀྱི་གཞི་
མཐུན་ཡོད་པར་ཐལ། འབྱིན་ལྷག་གི་སྤོ་བ་འཁོར་ནས་མགུ་བ་མ་བླངས་པའི་རེག་
ལྷག་གི་སྤོ་སྤྱོད་ཡོད་པའི་ཕྱིར། དེ་བཞིན་དུ་མགུ་ལྡན་དང་མགུ་སྤྱོད་ཀྱི་གཞི་མཐུན་
ཡོད་པར་ཐལ། འབྱིན་ལྷག་གི་མགུ་བ་འཁོར་ནས་དབྱུང་བ་མ་བྱས་པར་རེག་ལྷག་གི་
མགུ་སྤྱོད་ཡོད་པའི་ཕྱིར། མགུ་ལྡན་དང་སྤོ་སྤྱོད་ཀྱི་གཞི་མཐུན་ཡོད་པར་ཐལ། འབྱིན་
ལྷག་གི་མགུ་བ་འཁོར་ནས་རེག་ལྷག་གི་སྤོ་སྤྱོད་ཡོད་པའི་ཕྱིར། འདོད་ན་ས་གཞན་ན་
གནས་པ་ཆེ་ཆུང་གཉིས་ཀར་ཐལ་ཟེར་ན། དེ་ལྟར་ལྟོས་ས་ཐ་དད་ལ་ལྟོས་ནས་གཞི་
མཐུན་ཡོད་པ་འདོད་པ་ཉིད་དོ། །ས་གཞན་ན་གནས་པ་དེ་རྣམས་ངོ་བོའི་སྒོ་ནས་བསྡུ་
ན་གསུམ་དུ་འདུ་སྟེ། གནས་དབྱུང་བདུན་དང་བསྙིལ་བ་རྣམས་སྤངས་པ་ས་གཞན་ན་
གནས་པ་དང༌། ནན་ཏུར་བཞི་སྨད་པ་ས་གཞན་ན་གནས་པ་དང༌། དེ་དག་ལས་
གཞན་པ་སོ་གཉིས་པོ་ནི་རྣམ་པར་དག་བྱེད་ས་གཞན་ན་གནས་པ་ཡིན་པའི་ཕྱིར་རོ། །
ཡང་བསླབ་བྱའི་སྒོ་ནས་བསྡུ་ན་གཉིས་སུ་འདུ་སྟེ། སྤོ་མགུ་སྤྱོད་པ་བཅོ་ལྔ་དང༌། ངོ་བོ་
ཉིད་འཚོལ་བ་བྱིན་པ་དང་། བསླབ་བྱིན་ཏེ་བཅུ་བདུན་གྱིས་ཁྱད་པར་ཅན་གྱི་སྤྱོད་པ་
ལྔ་སྤང་བ་དང༌། དམན་པའི་སྤྱོད་པ་ལྔ་དང་དུ་ལེན་དགོས་པས་ས་གཞན་ན་གནས་པ་
ཆེན་པོ་དང༌། དེ་ལས་གཞན་པ་ལྡན་པ་བཅོ་ལྔ་དང་ནན་ཏུར་བཅུ་གཉིས་ཏེ་ཉེར་
བདུན་པོས་ཁྱད་པར་ཅན་གྱི་སྤྱོད་པ་ལྔ་སྤང་དགོས་ཀྱང་དམན་སྤྱོད་ལྔ་དང་དུ་ལེན་མི་
དགོས་པའི་ཕྱིར་ས་གཞན་ན་གནས་པ་ཆུང་ངུ་ཡིན་པའི་ཕྱིར་རོ། །འོན་ཀྱང་དམན་
སྤྱོད་ལྔའི་ཐ་མ། དེ་ནི་གཙུག་ལག་ཁང་ཐ་མར་འོས་པ་ཉིད་ཡིན་ནོ། །ཞེས་སོགས་ནི་
ས་གཞན་ན་གནས་པ་ཆུང་ངུ་སྤོ་ལྡན་མགུ་ལྡན་སོགས་ཀྱི་བསླབ་བྱ་ཡང་ཡིན་ནོ། ། །
འདི་ལ་ངག་ཆོས་ཀྱི་འདུལ་འགྲེལ་ལས་བསྡིགས་སྨད་བསྐྲད་པ་ཕྱིར་འགྱེད་ལ་སོགས་
པས་ཀྱང་དམན་སྤྱོད་ཐམས་ཅད་བྱེད་དགོས་པར་བཤད་ཀྱང་། དེ་མི་འཐད་ཚུལ་འོག་
ཏུ་གཞུང་དོན་གྱི་སྐབས་སུ་ཤེས་པར་འགྱུར་རོ། །ཡང་རྣམ་གྲངས་ཀྱི་སྒོ་ནས་བསྡུ་ན་

གཉིས་སུ་འདུ་སྟེ། བསྡིགས་སོགས་བཞི། གནས་དབྱུང་བདུན། བསྙིལ་བ་སྟེ་བཅུ་
གཉིས་པོ་ས་གཞན་ན་གནས་པ་ཡང་ཡིན་ལ། ནན་ཏུར་བྱས་པ་ཡང་ཡིན་པ་དང་།
བཅུ་གཉིས་ལས་གཞན་པ་རྣམས་ས་གཞན་ན་གནས་པ་ཡིན་ལ་ནན་ཏུར་བྱས་པ་མ་
ཡིན་པའི་ཕྱིར་རོ། །དེ་ཡང་ས་གཞན་ན་གནས་པ་དང་ནན་ཏུར་ལ་མུ་བཞི་བརྩི་རྒྱུ་ཡོད་
དེ། ནན་ཏུར་ཡིན་ལ་ས་གཞན་ན་གནས་པ་མ་ཡིན་པ་གསོ་དགག་བཞག་པ་ལྟ་བུ་དང་།
ནན་ཏུར་མ་ཡིན་ལ་ས་གཞན་ན་གནས་པ་ཡིན་པ་སྤོ་མགུ་སྤྱོད་པ་ལྟ་བུ་དང་། གཉིས་
ཀ་ཡིན་པ་གནས་དབྱུང་བདུན་ལྟ་བུ་དང༌། གཉིས་ཀ་མ་ཡིན་པ་དགེ་སློང་ས་རང་
བཞིན་དུ་གནས་པ་ལྟ་བུའོ། །ས་གཞན་ན་གནས་པ་ལས་གྲོལ་བའི་དུས་ནི། ནན་ཏུར་
གྱིས་ས་གཞན་ན་གནས་པ་རྣམས་ལ་བཟོད་པར་བྱ་བའི་ལས་བྱས་པས་གྲོལ་ཞིང་།
གནས་ཕྱུང་དང་བསྙིལ་བ་མ་གཏོགས་པ་ནན་ཏུར་སྔ་མའི་སྟེང་དུ་ཕྱི་མ་བྱས་པས་ཀྱང་
གྲོལ་བའོ། །སྤོ་མགུ་འཁོར་བས་དེ་དག་སྤྱོད་པ་ལས་གྲོལ་ལ། མགུ་དབྱུང་ནོད་པས་
རིམ་བཞིན་སྤོ་མགུ་ལྡན་པ་ལས་གྲོལ། ངོ་བོ་ཉིད་འཚོལ་བཟོད་གསོལ་གྱིས་དང༌།
ཐམས་ཅད་དགྲ་བཅོམ་ཐོབ་ན་གྲོལ་བར་གསུངས་སོ། །འདི་ལ་དབང་ཕྱུག་གྲུབ་པ་
དཔལ་བཟང་གི་མདོ་རྩའི་སྤྱི་དོན་ལས། ཕྱིར་འགྱེད་ནན་ཏུར་བྱས་པའི་གང་ཟག་ནི་
བཟོད་པར་གསོལ་བའི་ཕྱིར་དགེ་འདུན་ལ་གསོལ་ནས་གང་ལ་བརྙས་པར་བྱས་པའི་
ཡུལ་དེ་ལ་བཟོད་གསོལ་བྱ་ཞིང་། དེས་བཟོད་པ་ན་རང་བཞིན་དུ་གནས་པ་ཡིན་ཏེ།
རྩ་བ་ལས། འདི་བཟོད་པར་གསོལ་བའི་ལས་ཀྱི་གནས་སུ་དེ་ལ་བཟོད་པ་གསོལ་ཏུ་
གཞུག་གོ །ཞེས་དང་། རང་ཊིཀ་ལས། ཁྱིམ་པ་ལ་བཟོད་པར་གསོལ་བར་བྱ་བ་ཡིན་
གྱི། འདིར་ལས་ཀྱིས་ནི་མི་བྱ་ཞེས་གསུངས་པའི་ཕྱིར། འོ་ན་ཀརྨ་ཤ་ཏཾ་ལས། འདི་ལ་
ལས་བྱེད་པར་བཤད་པ་དང་འགལ་ལོ་ཞེ་ན། སྐྱོན་མེད་དེ། དེ་ལྟར་གསུངས་པ་དེ་རྩ་
འགྲེལ་དང་མི་མཐུན་པས་ཁས་མི་ལེན་པའི་ཕྱིར་རོ། །ཞེས་བཤད་ཀྱང་། ས་གསུམ་པ་
ལ་གནས་པའི་བྱང་སེམས་ཆེན་པོ་ཡོན་ཏན་འོད་ལྟ་བུའི་གསུང་ལ་ནང་འགལ་ཡོད་མི་

སྲིད་པས་གཞུང་དེ་དག་གི་དགོངས་པ་གཅིག་ཏུ་སྨྲ་བར་བྱ་སྟེ། དེ་ཡང་རྩ་བར། འདི་
ལ་བཟོད་པ་གསོལ་བའི་ལས་ཀྱི་གནས་སུ་དེ་ལ་བཟོད་པ་གསོལ་ཏུ་གཞུག་གོ །ཞེས་
པའི་ཐད་ཀྱི་རང་འགྲེལ་ལས། བཟོད་པ་གསོལ་བའི་ལས་ཀྱི་གནས་སུ་ཁྱིམ་པ་དེ་ལ་
བཟོད་པ་གསོལ་ཏུ་གཞུག་པ་ཡིན་པར་བལྟ་བར་བྱའི་འདིར་ལས་ནི་མི་བྱའོ། །འོན་
ཀྱང་གསོལ་བ་བྱ་སྟེ། ཁྱིམ་པ་ལ་གསོལ་ཏུ་གཞུག་པར་བྱ་སྟེ། ཞེས་བྱུང་ལ། དེའི་དོན་
ནི། བཟོད་པ་གསོལ་བའི་གསོལ་བཞིའི་ལས་ཀྱི་གནས་སུ་ཁྱིམ་པ་དེ་ལ་བཟོད་པ་
གསོལ་ཏུ་གཞུག་པ་ཡིན་པར་བལྟ་བར་བྱའི། འདིར་དེ་ལ་བཟོད་པ་གསོལ་ཏུ་མི་
འཇུག་པར་ལས་ནི་མི་བྱའོ། །འོན་ཀྱང་དེའི་སྔོན་དུ་གསོལ་བ་བྱ་སྟེ་ཞེས་པའི་དོན་
ཡིན་པའི་ཕྱིར་རོ། །ཚིག་གི་དོན་ནི། ཁྱད་པར་ཅན་གྱི་སྤྱོད་པ་ལྔ་སྤང་དགོས་པར་
བསྟན་ཏེ། དེའང་དང་པོ་གུས་པའི་བྱ་བ་བདག་གིར་བྱེད་པ་སྤང་བ་ནི། སྤོ་བ་དང་
མགུ་བར་བྱ་བ་སྤྱོད་པ་དག་གིས་དགེ་སློང་རང་བཞིན་དུ་གནས་པ་ལས་མངོན་པར་སྨྲ་
བ་དང་ཕྱག་དང་མངོན་དུ་ལྡང་བ་དང་ཐལ་མོ་སྦྱར་བ་དང་གུས་པའི་ལས་དག་བདག་
གིར་མི་བྱའོ། །དེ་གཉིས་ཀྱིས་མི་བྱ་བ་གང་ཡིན་པ་དེའི་སྐབས་གཞན་དག་གིས་ཀྱང་
དེ་དག་ལའོ། །ཞེས་གསུངས་ཏེ། སྤོ་བ་དང་། གཞི་ནས་སྤོ་བ་དང༌། ཡང་གཞི་ནས་
བསླངས་པའི་སྤོ་བ་སྟེ་སྤོ་བ་དང་། མགུ་བ་དང༌། གཞི་ནས་མགུ་བ་དང་། ཡང་གཞི་
ནས་བསླངས་པའི་མགུ་བ་སྟེ་མགུ་བར་བྱ་བ་སྤྱོད་པ་དག་གིས་དགེ་སློང་ས་རང་
བཞིན་དུ་གནས་པ་ལས་ངག་གིས་ཕྱག་འཚལ་ལོ་ཞེས་མངོན་པར་སྨྲ་བ་དང་། ལུས་
ཀྱིས་ཕྱག་འཚལ་བ་དང་། མངོན་སུམ་དུ་མིག་སྔར་བབ་པ་ན་རང་བཞིན་དུ་གནས་པ་
དེ་དག་ལྡང་བ་དང༌། དེ་དག་གིས་ལུས་འདུད་ཅིང་ཐལ་མོ་སྦྱར་བ་དང༌། ལག་པ་རྐྱང་
བ་དང་བསུ་བ་ལ་སོགས་པ་གུས་པའི་ལས་དག་དང་དུ་ལེན་པས་བདག་གིར་མི་བྱའོ། །
སྤོ་མགུ་སྤྱོད་པ་དེ་གཉིས་ཀྱིས་དང་དུ་བླང་བར་མི་བྱ་བ་མངོན་པར་སྨྲ་བ་ལ་སོགས་པ་
སྨྲས་པ་ཐག་པ་གང་ཡིན་པ་དེའི་སྐབས་ས་རང་བཞིན་དུ་གནས་པ་གཞན་དག་གིས་

ཀྱང་སྤོ་མགུ་སྤྱོད་པ་དེ་དག་ལ་མངོན་པར་སྨྲ་བ་ལ་སོགས་པ་དེ་རྣམས་མི་བྱའོ། །
གཉིས་པ་ལྷག་པ་དང་མཉམ་པའི་སྤྱོད་པ་སྤང་བ་ནི། དེ་དང་ལྷན་ཅིག་ཏུ་གོམ་པ་བསྲི་
བ་ཉིད་ལས་གཞན་པས་བཅག་པར་མི་བྱའོ། །སྟན་ཆེས་དམའ་བ་ཉིད་ལས་གཞན་
པས་འདུག་པར་ཡང་ངོ་། །ཕྱི་བཞིན་འབྲང་བའི་དགེ་སྦྱོང་གི་བདག་ཉིད་ལས་གཞན་
པས་ཁྱིམ་དག་ཏུ་འགྲོ་བར་ཡང་ངོ༌། །གཡོགས་མ་གཅིག་ཏུ་མལ་བཤམ་པར་མི་བྱའོ། །
ཞེས་གསུངས་ཏེ། སྤོ་མགུ་སྤྱོད་པ་དེ་གཉིས་ཀྱིས་དགེ་སློང་ས་རང་བཞིན་དུ་གནས་པ་
དེ་དང་ལྷན་ཅིག་ཏུ་འཆག་པ་ན་གོམ་པ་རྗེས་སུ་བསྲི་བ་ཉིད་ཀྱིས་ཕྱི་ནས་འགྲོ་བར་བྱ་
བ་ལས་གཞན་གོམ་པ་མཉམ་དུ་ཐད་ཀར་འདོར་བའམ་གོམ་པ་མདུན་དུ་ཐལ་ཆེས་
པས་བཅུག་པར་མི་བྱའོ། །སྤོ་མགུ་སྤྱོད་པ་དེ་གཉིས་ཀྱིས་དགེ་སློང་རང་བཞིན་དུ་
གནས་པའི་དྲུང་དུ་སྟན་ཆེས་དམའ་བ་ཉིད་ལ་འདུག་པར་བྱ་བ་ལས་གཞན་མཐོ་
བའམ་མཉམ་པས་འདུག་པར་ཡང་ངོ་སྟེ་མི་བྱའོ་ཞེས་སྔ་མར་སྦྱར་རོ། །སྟན་གཅིག་
ལ་འདུག་པར་མི་བྱ་བ་ལྟ་སྨོས་ཀྱང་ཅི་དགོས་ཞེས་རང་འགྲེལ་ལས་སོ། །དེ་གཉིས་
ཀྱིས་དགེ་སློང་རང་བཞིན་དུ་གནས་པ་དང་ལྷན་ཅིག་ཁྱིམ་དུ་འགྲོ་བ་ན་དེའི་ཕྱི་བཞིན་
འབྲང་བའི་དགེ་སྦྱོང་གི་ཚུལ་གྱིས་འགྲོ་བར་བྱ་བ་ལས་ཕྱི་བཞིན་འབྲང་བའི་དགེ་སྦྱོང་
གི་བདག་ཉིད་ལས་གཞན་དེའི་གྲོགས་མཉམ་པོའི་ཚུལ་གྱིས་སམ་དེའི་མདུན་དུ་འགྲོ་
བ་བླ་མའི་ཚུལ་ལ་སོགས་པས་ཁྱིམ་དག་ཏུ་འགྲོ་བར་ཡང་ངོ་སྟེ་མི་བྱའོ། །དེ་གཉིས་
དགེ་སློང་རང་བཞིན་དུ་གནས་པ་དང་ངོསཾ་དང་སྟེང་གཡོགས་མ་གཅིག་ཏུ་ཉལ་མི་
རུང་བས་དེར་མལ་བཤུམ་པར་མི་བྱའོ། །གསུམ་པ་དགེ་སྦྱོང་བླ་མའི་གནས་ལྟ་བུ་
སྤང་བ་ནི། རབ་ཏུ་དབྱུང་བ་དང་བསྙེན་པར་རྫོགས་པ་དང་གནས་སྦྱིན་པ་དང་དགེ་
ཚུལ་ཉེ་བར་གཞག་པ་དག་མི་བྱའོ། །གསོལ་བ་དང་བརྗོད་པ་དག་ཁས་མི་བླང་ངོ་། །
ལས་བྱེད་པ་དང་དགེ་སློང་མའི་སྟོན་པ་དང་དགེ་འདུན་གྱི་ཡིད་བརྟན་པར་བསྐོ་བ་ཡང་
ངོ༌། །སྔར་བསྐོས་པས་ཀྱང་མི་བྱའོ། །དགེ་སློང་མ་རྣམས་ལ་བསྟན་པར་ཡང་མི་བྱའོ། །

འདོན་པ་གཞན་ཡོད་ན་གསོ་སྦྱོང་ལ་སོ་སོར་ཐར་པ་གདོན་པར་མི་བྱའོ། །ཞེས་
གསུངས་ཏེ། དེ་གཉིས་ཀྱིས་གཞན་རབ་ཏུ་དབྱུང་བ་དང་བསྙེན་པར་རྫོགས་པ་དང་
གནུས་སྦྱིན་པ་དང་། དྲུང་དུ་དགེ་ཚུལ་ཉེ་བར་གཞུག་པ་དགེ་ཚུལ་གྱི་གནས་ཀྱི་སློབ་
དཔོན་ཏེ། དེ་དག་མི་བྱའོ། །དགེ་འདུན་གྱིས་གསོལ་བ་དང་བརྗོད་པ་དག་གི་ཁ་སྐོང་
དེ་གཉིས་བྱེད་དུ་བཅུག་ན་དེ་གཉིས་ཀྱིས་ཁས་མི་བླང་ངོ༌། །དེ་གཉིས་ལས་ཀྱི་ཆོ་ག་
བྱེད་པ་པོར་བསྐོ་བ་དང་དགེ་སློང་མའི་ཆོས་སྟོན་པ་པོར་བསྐོ་བ་དང༌། དགེ་འདུན་གྱི་
ཡིད་བརྟན་པ་གནས་ཁང་བསྐོ་བའི་ཞལ་ཏ་པ་ལ་སོགས་པར་བསྐོ་བ་ཡང་ཁས་མི་
བླང་ངོ༌། །དེ་གཉིས་ལས་བྱེད་པ་དང་དགེ་འདུན་གྱི་ཡིད་བརྟན་པར་སྔར་བསྐོས་པས་
ཀྱང་སྤོ་མགུ་སྤྱོད་པ་ན་དེ་དག་མི་བྱའོ། །དེ་གཉིས་དགེ་སློང་མ་རྣམས་ལ་ཆོས་བསྟན་
པར་སྔར་བསྐོས་ན་ཡང་སྤོ་མགུ་སྤྱོད་པ་ན་བསྟན་པར་མི་བྱའོ། །སོ་སོར་ཐར་པའི་
མདོ་འདོན་པ་ཉིད་ཀྱི་དགེ་སློང་གཞན་ཡོད་ན་དེ་གཉིས་ཀྱིས་གསོ་སྦྱོང་ལ་སོ་སོར་
ཐར་པ་གདོན་པར་མི་བྱའོ། །གཞན་མེད་ན་ནི་གདོན་པར་བྱའོ་ཞེས་ཤུགས་ཀྱིས་
བསྟན་ཏོ། །བཞི་པ་ཆད་པའི་སྐབས་སུ་གཏོགས་པའི་བྱ་བ་སྤང་བ་ནི། དགེ་སློང་
ལ་ཉམས་པས་གླེང་བར་མི་བྱའོ། །དགེ་འདུན་ལས་མ་བཀར་བ་ལའོ། །བརྗོད་པ་དང་
བཅས་པ་ཉིད་དང་ཕུར་པ་དང་བཅས་པ་ཉིད་དག་མི་བྱའོ། །གདམས་ངག་དང་གསོ་
སྦྱོང་དང་དགག་དབྱེ་དང་གསོལ་བ་དང་བརྗོད་པ་དག་གཞག་པར་མི་བྱའོ། །ཞེས་
གསུངས་ཏེ། དེ་གཉིས་ཀྱིས་དགེ་སློང་གཞན་ལ་ཚུལ་ཁྲིམས་དང་། ལྟ་བ་དང༌། ཆོ་ག་
དང༌། འཚོ་བ་ཉམས་པས་གླེང་བར་མི་བྱའོ། །ཐམས་ཅད་ལ་གླེང་བར་མི་བྱའམ་ཞེ་ན།
དགེ་འདུན་ལས་མ་བཀར་བ་དགེ་སློང་རང་བཞིན་དུ་གནས་པ་ལ་གླེང་བར་མི་བྱའོ། །
དགེ་འདུན་ལས་བཀར་བ་དང་རང་བཞིན་དུ་གནས་པ་མ་ཡིན་པ་དག་ལ་ནི་བཀག་པ་
མེད་དོ་ཞེས་ཊཱི་ཀ་ལས་སོ། །དེ་གཉིས་ཀྱིས་དགེ་སློང་རང་བཞིན་དུ་གནས་པ་ལ་
བརྗོད་པ་དང་བཅས་པ་ཉིད་དང་ཕུར་པ་དང་བཅས་པ་ཉིད་དགུ་མི་བྱའོ། །དེ་གཉིས་

ཀྱིས་དགེ་སློང་རང་བཞིན་དུ་གནས་པ་ལ་གདམས་ངག་དང་གསོ་སྦྱོང་དང་དགག་
དབྱེ་དང་གསོལ་བ་དང་བརྗོད་པ་དག་གཞག་པར་མི་བྱའོ། །གསོལ་བ་དང་བརྗོད་པ་
གཞིག་པར་མི་བྱ་ཞེས་པ་ནི་དེ་གཉིས་ཕྱིར་བཟློག་མི་བྱ་བའི་དོན་ནོ། །ལྔ་པ་བསྟེན་
པའི་ཁྱད་པར་སྤང་ཞིང་ཉེས་པ་རྣམས་སྤང་བ་ནི། །དེ་དང་བསྟེན་པར་མི་བྱའོ། །ཆད་
པ་དེའི་རྒྱུ་བྱས་པ་སྤང་ངོ༌། །ཉེས་པ་གཞན་ཡང་ངོ་། །ཚངས་པ་མཚུངས་པར་སྤྱོད་པ་
རྣམས་ལ་ཉེས་པ་དང་མཐུན་པ་ཉིད་མི་བྱའོ། །བརྟུལ་ཞུགས་སྙིང་པོ་མེད་པར་འགྱུར་
རོ་སྙམ་དུ་ཡིད་ལ་བྱའོ། །ཞེས་གསུངས་ཏེ། དེ་གཉིས་ཀྱིས་དགེ་སློང་རང་བཞིན་དུ་
གནས་པ་དེ་དང་བསྟེན་ནས་མཉམ་པོར་འབྲེལ་ཞིང་གནས་པར་མི་བྱའོ། །ཊི་ཀ་ལས་
འདི་ལ་མཇིང་བསྒྲིལ་བར་མི་བྱ་ཞེས་གསུངས་པའི་དོན་ནི་དེ་ལྟར་མཉམ་པོར་འབྲེལ་
བར་མི་བྱ་ཞེས་པའི་དོན་ནོ། །དེ་གཉིས་ཀྱིས་སྤོ་མགུའི་ཆད་པ་དེའི་རྒྱུ་ལྷག་མའི་ལྟུང་
བ་དང་དེ་བཅབས་པར་བྱས་པ་དེ་ལྟ་བུ་གཞན་བྱེད་པ་སྤང་ངོ༌། །མི་སྤྲོང་ན་ཁ་ན་མ་ཐོ་
བ་གཞན་དུ་འགྱུར་རོ་ཞེས་ཊཱི་ཀ་ལས་སོ། །དེ་བཞིན་དུ་བསླབ་པ་བྱིན་པས་ནི་ཆད་པ་
དེའི་རྒྱུ་ཕམ་པའི་ལྟུང་བ་དེ་ལྟ་བུ་གཞན་བྱེད་པ་སྤང་བ་དང༌། ནན་ཏུར་བྱས་པ་དག་
གིས་ནི་ཆད་པ་དེའི་རྒྱུ་འཐབ་ཀྲོལ་བྱེད་པ་ལ་སོགས་པ་སྤང་ངོ༌། །ཆད་པའི་རྒྱུར་གྱུར་
པའི་ཉེས་པ་ལས་གཞན་ཡང་སྤང་ངོ༌། །དེ་ཡང་ལུང་ལས། ལྟུང་བ་འབྱུང་བར་མི་བྱ་
ཞིང༌། དེ་དང་འདྲ་བ་གཞན་ཡང་མི་བྱའོ། །ཞེས་སོ། །དེ་གཉིས་ཀྱིས་ཚངས་པ་
མཚུངས་པར་སྤྱོད་པ་རྣམས་ལ་མ་གུས་པ་དང་བརྙས་ཐབས་ལ་སོགས་པ་ཉེས་པ་དང་
མཐུན་པ་ཉིད་མི་བྱའོ། །དེ་གཉིས་ཀྱིས་བདག་ཅག་གིས་ཚངས་པ་མཚུངས་པར་སྤྱོད་
པ་རྣམས་ལ་གུས་པོར་བྱ་བ་ལ་སོགས་པ་སྔར་བསྟན་པ་དེ་དག་མ་བྱས་ན་ནི་སྤོ་མགུ་
སྤྱད་པའི་བརྟུལ་ཞུགས་སྙིང་པོ་མེད་པར་འགྱུར་རོ་སྙམ་དུ་ཡིད་ལ་བྱའོ། །གཉིས་པ་
ས་གཞན་ན་གནས་པ་ཆེན་པོ་རྣམས་ཀྱི་སྤྱོད་པ་དམན་པའི་སྤྱོད་པ་ལྔ་དང་དུ་བླང་བ་ལ།
དང་པོ་ནངས་པར་གྱི་དུས་སུ་ཇི་ལྟར་བསྒྲུབ་པ་ནི། ནངས་པར་སྔར་ལངས་ཏེ་སྒོ་དབྱེ་

བ་དང་མར་མེའི་ཀོང་བུ་བསལ་བར་བྱའོ། །གཙུག་ལག་ཁང་དུ་ཆག་ཆག་དང་ཕྱག་
དར་དང་ལྕི་བ་འཇམ་པོའི་བྱུག་པས་བསྐུ་བ་དག་ཀྱང་ངོ་། །བཤང་བ་དང་གཅི་བའི་
སྐྱབས་དག་ཕྱུང་ངོ་། །ས་ཕྱག་པ་དང་དུས་དང་མཐུན་པའི་ཆུ་དག་གཞག་པར་བྱའོ། །
ཝའི་ཁ་དག་བསལ་ལོ། །སྟན་བཤམ་མོ། །དུས་ཤེས་པར་བྱས་ཏེ་བདུག་སྤོས་དང་
དེའི་པོག་ཕོར་དག་ཉེ་བར་གཞག་གོ །གལ་ཏེ་ནུས་པ་ཉིད་ཡིན་ན་སྟོན་པའི་ཡོན་ཏན་
ཡང་དག་པར་བསྒྲག་གོ །གལ་ཏེ་མི་ནུས་ན་སྨྲ་བ་པོ་གཞན་ལ་བཅོལ་ལོ། །ཞེས་
གསུངས་ཏེ། དེ་གཉིས་ནངས་པར་སྔར་ལངས་ཏེ་གཙུག་ལག་ཁང་གི་སྒོ་དབྱེ་བ་དང་
མར་མེའི་ཀོང་བུ་ལས་སྡོང་ཤིང་གི་ཚིག་རོ་སོགས་བསལ་བར་བྱའོ། །གཙུག་ལག་
ཁང་དུ་ཆག་ཆག་དང་ཕྱག་དར་དང་། ལྕི་བ་འཇམ་པོའི་བྱུག་པསཾ་བསྐུ་བ་དག་ཀྱང་
ངོ་སྟེ་བྱའོ་ཞེས་སྔ་མར་སྦྱར་རོ། །དགེ་འདུན་གྱི་བཤང་བ་དང་གཅི་བའི་སྐྱབས་དག་
སྦྱང་ངོ་ཞེས་སྦྱང་ཞིང་བྱི་དོར་བྱའོ་ཞེས་པའོ། །བཤང་གཅིའི་སྐྱབས་ཀྱི་ས་ཕྱག་པ་དང་
དེ་དག་ཏུ་དུས་དང་མཐུན་པའི་ཆུ་སྟེ་གྲང་བའི་དུས་སུ་དྲོན་མོ་དང༌། ཚ་བའི་དུས་སུ་
གྲང་མོ་དགུ་གཞུག་པར་བྱའོ། །དེ་གཉིས་ཀྱིས་གཙུག་ལག་ཁང་གི་ཝའི་ཁ་དགུ་གི་
ལྡན་ལྗིན་རྣམས་བསལ་ལོ། །དགེ་འདུན་གྱིས་བཤོས་གསོལ་བ་ལ་སོགས་པའི་
གནས་སུ་དགེ་འདུན་གྱི་ཁྲིའུ་ལ་སོགས་པའི་སྟན་བཤུམ་མོ། །མཆོད་པའི་དུས་ཤེས་
པར་བྱས་ཏེ་བདུག་སྤོས་དང་། དེའི་པོག་ཕོར་ཏེ་སྤོས་ཕོར་དག་ཉེ་བར་གཞག་གོ །
གལ་ཏེ་ནུས་པ་ཉིད་ཡིན་ན་དེ་གཉིས་ཀྱིས་སྟོན་པའི་ཡོན་ཏན་ཡང་དག་པར་བསྒྲག་
གོ གལ་ཏེ་སྟོན་པ་སངས་རྒྱས་ཀྱི་ཡོན་ཏན་སྒྲོག་མི་ནུས་ན་སྨྲ་བ་པོ་གཞན་ལ་སྒྲོག་པར་
བཅོལ་ལོ། །གཉིས་པ་མཆོད་སྟོན་ལ་སོགས་པའི་དུས་སུ་ཇི་ལྟར་བསྒྲུབ་པ་ནི། སྤྱི་
བུངས་བཤམས་པ་ན་གཎྜི་བརྡུང་ངོ་། །གལ་ཏེ་དགེ་སློང་རྣམས་ཚ་ན་བསིལ་ཡབ་བྱའོ། །
དེ་དག་གིས་འདུག་པ་ལ་སོགས་པ་ནི་བསྙེན་པར་རྫོགས་པ་ཐམས་ཅད་ཀྱི་མཐའ་ཉིད་
དོ། །ཟས་ཀྱི་བྱ་བ་བྱས་ནས་གདན་ཆ་དབེན་པར་བརྟུལ་ལོ། །ལྷུང་བཟེད་ཀྱི་གཞི་

དོར་རོ། །དུས་ཤེས་པར་བྱས་ཏེ་མཆོད་རྟེན་དག་གི་ཕྱག་དར་བྱའོ། །ལྕི་བ་འཇམ་པོའི་
བྱུག་པས་བསྐུའོ། །ཞེས་གསུངས་ཏེ། འབྲས་ཆན་ལ་སོགས་པའི་ཟས་ཀྱི་སྤྱི་བུངས་
བཤམས་ཟིན་པ་ན་དེ་གཉིས་ཀྱིས་གཎྜི་བརྡུང་ངོ༌། །གལ་ཏེ་དགེ་སློང་རྣམས་ཚ་ན་དེ་
གཉིས་ཀྱིས་བསིལ་ཡབ་ཀྱིས་གཡབ་པར་བྱའོ། །སྤོ་མགུ་སྤྱོད་པ་དེ་དག་གིས་དགེ་
འདུན་གྱི་ཟས་ཀྱི་གྲལ་སོགས་སུ་འདུག་པ་དང་འགྲོ་བ་ལ་སོགས་པ་ནི་བསྙེན་པར་
རྫོགས་པ་མཚན་མཐུན་རང་བཞིན་དུ་གནས་པ་ཐམས་ཅད་ཀྱི་གྲལ་གྱི་མཐའ་བསྙེན་
པར་མ་རྫོགས་པ་རྣམས་ཀྱི་གོང་ཉིད་དུ་འདུག་པ་དང་འགྲོ་བ་ལ་སོགས་པ་བྱ་བ་ཉིད་
དོ། །བསྙེན་པར་རྫོགས་པ་མཚན་མཐུན་རང་བཞིན་དུ་གནས་པ་རྣམས་ཀྱི་གོང་ཉིད་
དུ་འདུག་པ་དང་འགྲོ་བ་ལ་སོགས་པ་མི་བྱའོ་ཞེས་ཤུགས་ཀྱིས་བསྟན་ཅིང་། དགེ་སློང་
སྤོ་མགུ་སྤྱོད་པ་དང་བསླབ་པ་སྤྱོད་པ་དེ་དག་དགེ་སློང་མ་ས་རང་བཞིན་དུ་གནས་པ་
རྣམས་ཀྱི་གྲལ་གོང་དུ་འདུག་པར་བྱ་ཞིང་། ནང་ཕན་ཚུན་དུ་ཡང་མགུ་བ་སྤྱོད་པ་སྤོ་བ་
སྤྱོད་པའི་གོང་དུ་དང༌། སྤོ་བ་སྤྱོད་པ་བསླབ་བྱིན་ལས་གོང་དུ་འདུག་པར་བྱ་ཞིང་། དེ་
དག་ནང་གི་ཡང་བསླབ་པ་རྒན་རིམ་ལྟར་དུ་འདུག་པར་བྱའོ། །དགེ་སློང་རྣམས་ཀྱིས་
ཟས་ཀྱི་བྱ་བ་བྱས་ཟིན་ནས་དེ་གཉིས་ཀྱིས་དགེ་འདུན་གྱི་གདུན་ཆུ་སྐྱབས་ཡོད་པའི་
དབེན་པར་བརྟུལ་ལོ། །ལྷུང་བཟེད་ཀྱི་གཞི་རྩྭ་ལ་སོགས་པ་རྣམས་ཕྱི་རོལ་ཏུ་དོར་རོ། །
མཆོད་པའི་དུས་ཤེས་པར་བྱས་ཏེ་མཆོད་རྟེན་དག་གི་ཕྱག་དར་བྱའོ། །མཆོད་རྟེན་ལ་
ལྕི་བ་འཇུམ་པོའི་བྱུག་པསུ་བསྐུའོ། །གསུམ་པ་དགོང་མོ་ལ་སོགས་པར་དགེ་འདུན་
པོ་འདུ་བའི་དུས་སུ་ཇི་ལྟར་བསྒྲུབ་པ་ནི། འདུ་བའི་དུས་སུ་སྟན་བཤམ་པ་ལ་སོགས་པ་
ནས་ཡོན་ཏན་གྱི་སྐབས་ཀྱི་བར་དག་གོ །གལ་ཏེ་ནུས་པ་ཉིད་ཡིན་ན་ཉི་མ་བརྗོད་པ་
མང་ངོ་། །གལ་ཏེ་མི་ནུས་ན་དགེ་སློང་གཞན་ལ་བཅོལ་ལོ། །ཞེས་གསུངས་ཏེ། དགེ་
འདུན་འདུ་བའི་དུས་སུ་བྱ་བ་ནི་གོང་དུ་བཤད་ཟིན་པ་དགེ་འདུན་གྱི་སྟན་བཤུམ་པ་
ལ་སོགས་པ་ནས་གལཾ་ཏེ་ནུས་པ་ཉིད་ཡིན་ན་སྟོན་པའི་ཡོན་ཏན་ཡང་དག་པར་

བསྒྲག་གོ །མི་ནུས་ན་སྨྲ་བ་པོ་གཞན་ལ་བཅོལ་ལོ་ཞེས་སྟོན་པའི་ཡོན་ཏན་གྱི་སྐབས་
ཀྱི་བར་བཞི་པོ་དེ་དག་གོ །གལ་ཏེ་དེ་གཉིས་ཀྱིས་ནུས་པ་ཉིད་ཡིན་ན་དེང་ནི་ཟླ་བ་
ཕྱེད་ཀྱི་ཚེས་བཅུ་འདས་ལགས་སོ་ཞེས་བྱ་བ་ལ་སོགས་པ་ཉི་མ་བརྗོད་པ་ཡང་ངོ་སྟེ་
བྱའོ། །དེ་ཡང་ལུང་གཞི་ལས། དགེ་སྐོས་རྣམས་ཇི་སྐད་བརྗོད་པ་བཞིན་དུ། དགེ་
འདུན་བཙུན་པ་རྣམས་གསན་དུ་གསོལ། དེང་ཟླ་བ་ཕྱེད་ཀྱི་ཚེས་བཅུ་ཡང་འདས་
ལགས་སོ། །ཞེས་བྱ་བ་དེ་ལྟ་བུ་ལ་སོགས་པ་ཉི་མ་བརྗོད་པར་བྱའོ། །ཞེས་སོ། །གལ་
ཏེ་དེ་གཉིས་ཀྱིས་ཉི་མ་རྗོད་མི་ནུས་ན་དགེ་སློང་གཞན་ལ་དེ་བརྗོད་པ་བཅོལ་ལོ། །
དེ་ལྟར་ལུང་གཞི་ལས། དགོང་གའི་དུས་སུ་ཡང་གནས་མལ་བཤམ་པར་བྱའོ། །པོག་
ཕོར་ཉེ་བར་གཞག་པར་བྱའོ། །སྟོན་པའི་ཡོན་ཏན་ཡང་དག་པར་བསྒྲག་པ་ཞེས་བྱ་
བའི་བར་གོང་མ་བཞིན་དུའོ། །ཞེས་སོ། །བཞི་པ་དགོང་གའི་དུས་སུ་ཇི་ལྟར་བསྒྲུབ་པ་
ནི། དགོང་གར་དུས་དང་མཐུན་པའི་ཆུས་དགེ་སློང་རྣམས་ཀྱི་རྐང་པ་དག་བཀྲུའོ། །
རྐང་པ་དག་ལ་བསྐུའོ། །མི་འདོད་ན་སྣུམ་དབུལ་ལོ། །ཞེས་གསུངས་ཏེ། དེ་གཉིས་
ཀས་དགོང་གར་དུས་དང་མཐུན་པའི་ཆུ་སྟེ་གྲང་བའི་དུས་སུ་དྲོ་ཚ་བའི་དུས་སུ་བསིལ་
བའི་ཆུས་དགེ་སློང་རྣམས་ཀྱི་རྐང་པ་དག་བཀྲུའོ། །དགོང་གར་དགེ་སློང་རྣམས་ཀྱི་
རྐང་པ་དག་བཀྲུས་ནས་སྣུམ་བསྐུའོ། །དེ་གཉིས་ཀྱིས་རྐང་པ་བསྐུ་བ་དེ་དགེ་སློང་
རྣམས་མི་འདོད་ན་སྣུམ་དབུལ་ལོ། །ལྔ་པ་དུས་ཐམས་ཅད་དུ་ཇི་ལྟར་བསྒྲུབ་པ་ནི།
དེ་ནི་གཙུག་ལག་ཁང་ཐ་མར་འོས་པ་ཉིད་ཡིན་ནོ། །ཐམས་ཅད་རྙེད་པ་དབང་བ་ཉིད་
ཡིན་ནོ། །དགེ་བའི་ཕྱོགས་ལ་མི་གཡེལ་བར་བྱའོ། །ཞེས་གསུངས་ཏེ། སྤོ་མགུ་སྤྱོད་
པ་དེ་ལ་ནི་གནས་ཁང་ལ་སོགས་པའི་གཙུག་ལག་ཁང་ས་རང་བཞིན་དུ་གནས་པའི་
བསྙེན་པར་རྫོགས་པ་ཐམས་ཅད་ཀྱི་ཐ་མར་བསྐོ་བར་འོས་པ་ཉིད་ཡིན་ནོ། །དེའང་ཊཱི་
ཀ་ལས། སྤོ་བ་སྤྱོད་པ་ལ་སོགས་པ་ནང་ནི་ཆེ་རིམ་གྱིས་བསྐོ་སྟེ། མགུ་བར་བྱ་བ་སྤྱོད་
པ་དག་པས་སྤོ་བ་ཐ་མ་ཉིད་ཡིན་ནོ། །སྤོ་བ་དག་པས་བསླབ་པ་བྱིན་པ་ཐ་མ་ཉིད་ཡིན་
486

ཏེ། ལྟུང་བ་བྱུང་བ་ཆེས་དམན་པ་ཡིན་པའི་ཕྱིར་རོ། །ཐམས་ཅད་པས་གནས་ནས་ཕྱུང་
བ་དག་ཐ་མ་ཉིད་ཡིན་ཏེ། སྤང་བའི་ཕྱིར་རོ། །ཞེས་སོ། །གནས་ཕྱུང་མ་གཏོགས་པའི་
ས་གཞན་ན་གནས་པ་རྣམས་དུས་ཐམས་ཅད་དུ་དགེ་འདུན་ལ་རྙེད་པ་བྱུང་བ་དག་
དབང་བ་ཉིད་ཡིན་ནོ། །དེ་ཡང་ལུང་གཞི་ལས། ཐམས་ཅད་ཀྱི་འོག་ཏུ་རྙེད་པ་སྦྱིན་
པར་བྱའོ། །ཞེས་སོ། །ས་གཞན་ན་གནས་པ་ཐམས་ཅད་ཀྱིས་དགེ་བའི་ཕྱོགས་ལ་མི་
གཡེལ་བར་འབད་པར་བྱའོ། །གསུམ་པ་ནི། འདི་ལ་དེའི་ངོ་བོ་ཉིད་ཚོལ་བ་བྱིན་པ་
དང་བསླབ་པ་བྱིན་པ་དག་ཀྱང་དེ་དང་འདྲའོ། །གདོན་པར་མི་བྱའོ། །སྔ་མ་ནི་བཟོད་
པ་གསོལ་བས་རང་བཞིན་དུ་གནས་པ་འཐོབ་བོ། །འོག་མ་ནི་དགྲ་བཅོམ་པ་ཉིད་ཀྱིས་
སོ། །སྒོ་དབྱེ་བ་ཡན་ཆད་གཙུག་ལག་ཁང་ལ་སོགས་པ་ལ་སྤྲོ་བ་དང་ལྡན་པ་དང་སྤྱད་
པ་དང་ལྡན་པ་གཉིས་ཀྱང་ངོ་། །བསྡིགས་པ་དང་སྨད་པ་དང་བསྐྲད་པ་དང་ཕྱིར་འགྱེད་
པ་དང་གནས་ནས་ཕྱུང་བ་དག་ཀྱང་དེ་བཞིན་ནོ། །གདོན་པ་ནི་མི་བྱ་བ་ཉིད་དོ། །
གཞན་དག་གིས་གནས་ནས་ཕྱུང་བ་སྤང་བར་བྱ་བ་ཁོ་ནའོ། །དེའི་དུས་ཉིད་ཀྱི་རྒྱུ་ལས་
བྱུང་བའི་རྙེད་པ་ཡང་མི་དབང་བ་ཉིད་ཡིན་ནོ། །བྱེ་བ་བཞིན་ནོ། །བྱེ་བ་དག་ན་ཆོས་
མ་ཡིན་པའི་ཕྱོགས་དང་མཐུན་པ་ཡང་དེ་དང་འདྲའོ། །ཞེས་གསུངས་ཏེ། སྤོ་མགུ་སྤྱོད་
པ་དག་གིས་རང་བཞིན་དུ་གནས་པ་དག་ལས་མངོན་པར་སྨྲ་བ་ལ་སོགས་པ་བདག་
གིར་མི་བྱའོ་ཞེས་པ་ནས། དགེ་བའི་ཕྱོགས་ལ་མི་གཡེལ་བར་བྱའོ་ཞེས་པའི་བར་
གྱིས་ཇི་སྐད་བསྟན་པའི་སྤྱོད་པ་འདི་ལ་ལྟུང་བ་དེའི་ངོ་བོ་ཉིད་ཚོལ་བ་བྱིན་པ་དང་།
བསླབ་པ་བྱིན་པ་དག་ཀྱང་སྤོ་མགུ་སྤྱོད་པ་དེ་དང་འདྲའོ། །ཐམས་ཅད་དུ་འདྲའམ་ཞེ་
ན། དེའི་ངོ་བོ་ཉིད་ཚོལ་བ་བྱིན་པ་དང་བསླབ་པ་བྱིན་པ་དག་གིས་འདོན་པ་པོ་གཞན་
མེད་ཀྱང་གསོ་སྦྱོང་ལ་སོ་སོར་ཐར་པའི་མདོ་གདོན་པར་མི་བྱའོ། །སྔ་མ་ངོ་བོ་ཉིད་
ཚོལ་བ་བྱིན་པ་ནི་རང་གིས་དགེ་འདུན་ལ་བཟོད་པ་གསོལ་ཞིང་དགེ་འདུན་གྱིས་
གསོལ་བཞིའི་ལས་ཀྱིས་བཟོད་པ་བྱས་པས་ས་རང་བཞིན་དུ་གནས་པ་འཐོབ་བོ། །

གོང་གི་འོག་མ་བསླབ་པ་བྱིན་པ་ནི་བཟོད་པ་བྱས་པས་རང་བཞིན་དུ་གནས་པ་མི་
འཐོབ་ཀྱི་དགྲ་བཅོམ་པ་ཐོབ་པ་ཉིད་ཀྱིས་སོ་ཞེས་དགྲ་བཅོམ་པ་ཐོབ་པ་ཉིད་ཀྱིས་
རང་བཞིན་དུ་གནས་པ་འཐོབ་བོ་ཞེས་པའོ། །དེ་ནི་སྤོ་མགུ་སྤྱོད་པ་ལའང་མཚུངས་ཏེ།
ཊི་ཀ་ལས། དགྲ་བཅོམ་པ་ཉིད་ཐོབ་པ་ན་སྤྲོ་བ་དང་མགུ་བར་བྱ་བ་སྤྱོད་པ་དེ་གཉིས་
ཀྱང་བསླབ་པ་བྱིན་པ་དང་འདྲ་བར་རང་བཞིན་དུ་གནས་པ་ཐོབ་ཅིང་ཆད་པའི་ལས་
ལྷག་མ་སྤྱད་པར་བྱ་མི་དགོས་པ་ཉིད་ཡིན་ཏེ། དབྱུང་བ་ལ་སོགས་པ་བྱ་མི་དགོས་སོ། །
ཞེས་སོ། །དགེ་སློང་རང་བཞིན་དུ་གནས་པ་ལས་མངོན་པར་སྨྲ་བ་དང་ཕྱག་དང་
མངོན་དུ་ལྡང་བ་དང་ཞེས་སྨོས་པ་མན་ཆད་ནས་ནངས་པར་སྔར་ལངས་ཏེ་སྒོ་དབྱེ་བ་
ཡན་ཆད་ཀྱི་བར་གྱི་ཁྱད་པར་ཅན་གྱི་སྤྱོད་པ་ལྔ་སྤང་ཚུལ་གྱི་མདོ་ཐམས་ཅད་དང་དེ་
ནི་གཙུག་ལག་ཁང་ཐ་མར་འོས་པ་ཉིད་ཡིན་ནོ་ཞེས་པ་དང་། ལ་སོགས་པའི་སྒྲས་ནི་
ཐམས་ཅད་དུ་རྙེད་པ་དབང་བ་ཉིད་ཡིན་ནོ། །དགེ་བའི་ཕྱོགས་ལ་མི་གཡེལ་བར་བྱའོ་
ཞེས་པ་དག་བསྡུས་ཏེ་དེ་དག་རྣམས་ལ་ནི་སྤྲོ་བ་བྱས་ལ་མགུ་བ་མ་བླང་བའི་བར་ན་
གནས་པའི་སྤོ་བ་དང་ལྡན་པ་དང་། མགུ་བ་བྱས་ཟིན་ལ་དབྱུང་བ་མ་བྱས་པའི་བར་
ན་གནས་པའི་སྤྱད་པ་དང་ལྡན་པ་གཉིས་ཀྱང་ངོ་སྟེ་འདྲའོ་ཞེས་སྔར་མར་སྦྱར་ཏེ་སྤོ་
མགུ་སྤྱོད་པ་དེ་དང་འདྲའོ། །དེས་ན་སྤོ་ལྡན་མགུ་ལྡན་གཉིས་ཀྱིས་ཁྱད་པར་གྱི་སྤྱོད་པ་
ལྔ་སྤང་ཞིང་དེའི་སྟེང་དུ་དམན་སྤྱོད་ལྔའི་ཐ་མ་དུས་ཐམས་ཅད་དུ་ཇི་ལྟར་བསྒྲུབ་པ་
ཞེས་པ་ལ་བསླབ་དགོས་སོ། །བསྡིགས་པ་དང་སྨད་པ་དང་བསྐྱེད་པ་དང་ཕྱིར་འགྱེད་
པ་དང༌། གནས་ནས་ཕྱུང་བ་དག་ཀྱང་སྒོ་དབྱེ་བ་ཡན་ཆད་དང་གཙུག་ལག་ཁང་ལ་
སོགས་པ་ལ་སྤོ་མགུ་སྤྱོད་པ་དེ་བཞིན་ཡིན་ནོ། །དམིགས་བསལ་ནི། འདོན་པ་པོ་
གཞན་མེད་ནའང་དེ་དག་གིས་གསོ་སྦྱོང་ལ་སོ་སོར་ཐར་པའི་མདོ་གདོན་པ་ནི་མི་བྱ་
བ་ཉིད་དོ། །གནས་ནས་ཕྱུང་བ་དེ་ཉིད་ལས་གཞན་པ་རབ་ཏུ་བྱུང་བ་འདི་པ་དག་
གིས་གནས་ནས་ཕྱུང་བ་དེ་སྤང་བར་བྱ་བ་ཁོ་ན་ཡིན་པས་དེ་དང་ལྷན་ཅིག་འཆག་པ་

དང་འདུག་པ་ལ་སོགས་པ་མི་བྱ་ཞིང་འདོན་པ་གཞན་མེད་ཀྱང་སོ་སོར་ཐར་པའི་མདོ་
འདོན་པ་ཉམས་སུ་མྱོང་བར་མི་བྱ་ལ། དེ་ལ་ལུས་ངག་གིས་འདྲེ་བ་ཅུང་ཟད་ཀྱང་མི་
བྱའོ། །དེ་གནས་ནས་ཕྱུང་བ་དེའི་དུས་ཉིད་ཀྱི་རྒྱུ་ལས་དགེ་འདུན་ལ་རྙེད་པ་བྱུང་བའི་
སྐལ་བའི་ཆའི་རྙེད་པ་ཡང་གནས་ནས་ཕྱུང་བ་དེ་ལ་མི་དབང་བ་ཉིད་ཡིན་ནོ། །ཊི་ཀ་
ལས། གནས་ནས་མ་ཕྱུང་བའི་མདུན་རོལ་ཏུ་དབྱར་གནས་པ་ལ་སོགས་པའི་རྒྱུ་ལས་
བྱུང་བའི་རྙེད་པ་གང་ཡིན་པ་དེ་ནི་དེ་ཡང་དབང་བ་ཉིད་ཡིན་ཏེ། དེའི་ཚེ་ན་དེ་རང་
བཞིན་དུ་གནས་པ་ཉིད་ཡིན་པའི་ཕྱིར་རོ། །ཞེས་སོ། །ཅི་མི་དབང་བ་ཉིད་དེ་གཏན་
དུའམ་ཞེ་ན། ཇི་ལྟར་དགེ་འདུན་བྱེ་བ་ན་ཆོས་དང་མཐུན་པའི་ཕྱོགས་ཀྱི་རྙེད་པ་ཆོས་
མ་ཡིན་པའི་ཕྱོགས་དང་མཐུན་པའི་གང་ཟག་དག་ལ་མི་དབང་བ་ལ་དེས་ཆོས་དང་
མཐུན་པའི་ཕྱོགས་ཁས་བླངས་པ་ན་རྙེད་པ་དབང་བ་དེ་བཞིན་དུ་གནས་ནས་ཕྱུང་བ་
འདི་ཡང་ཇི་སྲིད་དུ་གནས་ནས་ཕྱུང་བ་དེ་སྲིད་དུ་རང་བཞིན་དུ་གནས་པའི་རྙེད་པ་མི་
དབང་ལ། ནམ་བཟོད་པ་གསོལ་ནས་གནས་སུ་ཆུད་པ་ན་དབང་བ་ཡིན་ནོ། །དགེ་
འདུན་ཕྱོགས་གཉིས་སུ་བྱེ་བ་དགུ་ནུ་ཆོས་མ་ཡིན་པའི་ཕྱོགས་དང་མཐུན་པ་ལ་ཡང་།
ནངས་པར་སྔར་ལངས་ཏེ་སྒོ་དབྱེ་བ་ཡན་ཆད་དང༌། དགེ་བའི་ཕྱོགས་ལ་མི་གཡེལ་
བར་བྱའོ། །གདོན་པ་ནི་མི་བྱ་བ་ཉིད་དོ། །གཞན་དག་གིས་གནས་ནས་ཕྱུང་བ་སྤང་
བར་བྱ་བ་ཁོ་ནའོ། །དེའི་དུས་ཉིད་ཀྱི་རྒྱུ་ལས་བྱུང་བའི་རྙེད་པ་ཡང་མི་དབང་བ་ཉིད་
ཡིན་ནོ་ཞེས་པ་ཐམས་ཅད་གནས་ནས་ཕྱུང་བ་དེ་དང་འདྲ་བར་བལྟ་བར་བྱ་སྟེ། དེ་
ཡང་ཆོས་མིན་ཕྱོགས་པའི་དགེ་སློང་རྣམས་ཀྱིས་ཆོས་འདི་པའི་རབ་ཏུ་བྱུང་བ་རྣམས་
ལས་མངོན་པར་སྨྲ་བ་སོགས་བདག་གིར་མི་བྱ་བ་ནས། ནངས་པར་སྔར་ལངས་ཏེ་སྒོ་
དབྱེ་ཞེས་སྨོས་པའི་གོང་ཡན་ཆད་དང་། དགེ་བའི་ཕྱོགས་ལ་མི་གཡེལ་བར་བྱའོ། །
ཆོས་མིན་ཕྱོགས་པའི་དགེ་སློང་དེས་ཆོས་འདི་པའི་གསོ་སྦྱོང་ལ་སོ་སོར་ཐར་པའི་མདོ་
གདོན་པ་ནི་མི་བྱ་བ་ཉིད་དོ། །གཞན་དག་གིས་ཆོས་མིན་ཕྱོགས་པ་སྤང་བར་བྱ་བ་ཁོ་

ནའོ། །ཆོས་མིན་ཕྱོགས་སུ་སོང་བ་དེའི་དུས་ཉིད་ཀྱི་རྒྱུ་ལས་བྱུང་བའི་རྙེད་པ་ཆོས་
ཕྱོགས་པའི་དགེ་འདུན་ལ་ཕུལ་བ་ཡང་ཆོས་མིན་ཕྱོགས་པ་དེ་ལ་མི་དབང་བ་ཉིད་ཡིན་
ནོ་ཞེས་པའོ། །བཞི་པ་ནི། རང་བཞིན་དུ་གནས་པ་མ་ཡིན་པ་དག་ལ་སྤྲོ་བ་དང་མགུ་
བར་བྱ་བ་དང་བསླབ་པ་སྤྱོད་པ་དག་མི་ཆགས་སོ། །དགེ་འདུན་མ་ཡིན་པ་ལ་མང་ངོ་། །
གནས་དེ་ན་འཁོད་པ་དག་ལས་ཡོངས་སུ་བཅད་པ་དག་ལ་ཡང་ངོ༌། །མང་པོ་ཉིད་
ཡོངས་སུ་སླང་བར་མི་བྱའོ། །གནས་བརྟན་དང་སོ་སོར་ཐར་པ་དང་བཅས་པ་ཉིད་དུ་
འབད་པར་བྱའོ། །གང་ན་གཞན་གསུམ་ལ་སོགས་པ་དེ་དག་གི་མིང་རྣམ་པ་ཐམས་
ཅད་སྤྱོད་པ་དེར་དེ་སྤྱད་པར་མི་བྱའོ། །དང་པོ་གཉིས་ཀྱིས་གཞན་དུ་སྐྱ་རེངས་འཆར་
བར་མི་བྱའོ། །འདུས་པའི་དགེ་འདུན་ལ་འདས་པ་དང་འབྱུང་བར་འགྱུར་བ་བརྗོད་
པར་བྱ་བ་ཉིད་དོ། །གལ་ཏེ་ཡུན་རིང་དུ་སྤྱད་པར་བྱ་བ་ཉིད་མ་ཡིན་ན་ཉིན་རེ་ཞིང་ངོ༌། །
འདི་ལ་གསུམ་མམ་བཞི་ཞིང་ངོ་། །དེ་གཉིས་ལ་དོན་དེས་བརྙས་ཐབས་མི་བྱའོ། །
འཐབ་ཀྲོལ་བྱེད་པ་འོང་བར་ཐོས་ཤིང་། གལ་ཏེ་དེས་འཇིགས་ན་དགེ་འདུན་ཚོགས་
པའམ་གང་ཟག་ལ་ཕྱིར་གཏང་བར་བྱ་བ་ཉིད་ཡིན་ནོ། །འཇིགས་པ་དང་བྲལ་ན་དེ་
ཉིད་དུ་ཕྱིར་བླང་བར་བྱའོ། །ཞེས་གསུངས་ཏེ། དགེ་སློང་ས་རང་བཞིན་དུ་གནས་པ་
མ་ཡིན་པ་ས་གཞན་ན་གནས་པ་དག་ལ་སྤོ་བ་དང་མགུ་བར་བྱ་བ་དང་བསླབ་པ་
བྱིན་པ་སྤྱོད་པ་དག་མི་ཆགས་སོ། །ཡུན་རིང་པོར་སྤྱད་ཀྱང་ཅུང་ཟད་མ་སྤྱད་པ་ཉིད་
དང་འདྲ་བར་འགྱུར་རོ་ཞེས་ཊཱི་ཀ་ལས་སོ། །དགེ་འདུན་མ་ཡིན་པ་གང་ཟག་གཅིག་
གམ་གཉིས་སམ་གསུམ་ལ་ཡང་ངོ་སྟེ་སྤོ་བ་དང་མགུ་བར་བྱ་བ་དང་བསླབ་པ་སྤྱོད་པ་
དག་མི་ཆགས་སོ་ཞེས་སྔ་མར་སྦྱར་རོ། །སྤོ་བ་ལ་སོགས་པ་དེ་དག་སྤྱད་པར་བྱ་བའི་
གནས་དེ་ན་འཁོད་པ་ཉིད་ཀྱི་དགེ་སློང་དག་ལས་གང་ཟག་གཉིས་སམ་གསུམ་མམ་
དགེ་འདུན་དུ་ལོངས་པ་ཡང་རུང་སྟེ་ལོགས་ཤིག་ཏུ་ཡོངས་སུ་བཅད་ཅིང་བཀར་བར་
བྱས་པ་དག་ལ་ཡང་ངོ་ཞེས་དེ་དག་ལ་སྤོ་བ་སོགས་སྤྱོད་པ་མི་ཆགས་སོ་ཞེས་པའོ། །

གནས་འདིར་དགེ་སློང་མང་པོ་འཁོད་པས་སྤྱད་དཀའོ་སྙམ་པས་གནས་དེ་ན་དགེ་སློང་
མང་པོ་ཉིད་ཡོངས་སུ་སྤང་བར་མི་བྱའོ། །གང་དུ་སྤྱད་ན། གནས་གང་ན་བསྙེན་པར་
རྫོ་གས་ནས་ལོ་བཅུ་ལོན་ཞིང་འདུལ་བ་ཤེས་པའི་གནས་བརྟན་དང་བཅས་ཤིང་གསོ་
སྦྱོང་ལ་སོ་སོར་ཐར་པའི་མདོ་འདོན་པ་དང་བཅས་པ་ཉིད་ཀྱི་དགེ་འདུན་ཡོད་པའི་
གནས་ཉིད་དུ་སྤོ་མགུ་སྤྱོད་པ་དང་བསླབ་པ་སྤྱོད་པ་ལ་འབད་པར་བྱའོ། །མ་གྲུབ་ན་
གཞན་དུ་ཡང་སྤྱད་པར་བྱའོ་ཞེས་རང་འགྲེལ་ལས་སོ། །གནས་གང་ན་སྤོ་བ་སྤྱོད་པ་
ལ་སོགས་པའི་གང་ཟག་གཞན་གསུམ་དང་བཞི་ལ་སོགས་པ་སྟེ། དེའང་དེ་དག་གི་
མིང་མཐུན་པ་རྣམ་པ་ཐམས་ཅད་སྤྱོད་པ་སྟེ་སྤོ་བ་སྤྱོད་པ་གསུམ་ལ་སོགས་པའམ་
མགུ་བ་སྤྱོད་པ་གསུམ་ལ་སོགས་པ་དང་བསླབ་པ་སྤྱོད་པ་གསུམ་ལ་སོགས་པ་ཡོད་
པའི་གནས་དེར་སྤོ་བ་ལ་སོགས་པ་དེ་སྤྱད་པར་མི་བྱའོ། །རང་དང་བཅས་བཞི་ཡོད་
པས་ན་ཊི་ཀ་ལས། ཚོགས་ཀྱིས་ཚོགས་ཀྱི་ལས་བྱར་མི་རུང་བའི་ཕྱིར་རོ། །ཞེས་
གསུངས་སོ། །ལུང་ལས་ཀྱང་། གཙུག་ལག་ཁང་གཅིག་ཏུ་ཡོངས་སུ་གནས་པ་བྱེད་པ་
བཞིས་ཡོངས་སུ་གནས་པ་སྤྱད་པར་མི་བྱའོ། །གཞི་ནས་ཡོངས་སུ་གནས་པ་བྱེད་པ་
བཞིས་གཞི་ནས་ཡོངས་སུ་གནས་པ་སྤྱད་པར་མི་བྱའོ། །མགུ་བར་བྱ་བ་སྤྱོད་པ་
བཞིས་མགུ་བར་བྱ་བ་སྤྱད་པར་མི་བྱའོ། །གཞི་ནས་མགུ་བར་བྱ་བ་སྤྱོད་པ་བཞིས་
གཞི་ནས་མགུ་བར་བྱ་བ་སྤྱད་པར་མི་བྱའོ། །གཙུག་ལག་ཁང་གཅིག་ཏུ་བསླབ་པ་བྱིན་
པ་བཞིས་བསླབ་པ་ལ་བསླབ་པར་མི་བྱའོ། །ཞེས་གསུངས་སོ། །སྤོ་བ་སྤྱོད་པ་དང་
མགུ་བ་སྤྱོད་པ་དང་བསླབ་པ་སྤྱོད་པ་ཞེས་གོང་དུ་གསུམ་སྨོས་པའི་དང་པོ་སྤོ་མགུ་
སྤྱོད་པ་གཉིས་ཀྱིས་སྤོ་མགུ་སྤྱོད་པའི་གནས་དེ་ལས་མཚམས་གཞན་དུ་སྐྱ་རེངས་
འཆར་བར་མི་བྱའོ། །བསླབ་པ་བྱིན་པ་ལ་ནི་ཆོ་ག་འདི་མེད་དེ། དེ་ནི་ཚེ་གཅིག་པ་
ཡིན་པས་ཚེ་གཅིག་ཏུ་གནས་གཅིག་ཏུ་ངེས་པ་མེད་པའི་ཕྱིར་རོ་ཞེས་ཊཱི་ཀ་ལས་སོ། །
སྤོ་མགུ་སྤྱོད་པ་གཉིས་ཀྱིས་གནས་དེར་གཎྜི་བརྡུངས་ནས་ཇི་སྙེད་འདུས་པའི་དགེ་

འདུན་ལ་སྤོ་མགུ་སྤྱད་པ་དེས་སྔར་ཞག་གྲངས་ཅི་ཙམ་འདས་པ་དང་ཕྱིས་འབྱུང་བར་
འགྱུར་བ་ཉིད་ཀྱི་ཞག་གྲངས་སྔགས་ཀྱིས་བརྗོད་པར་བྱ་བ་ཉིད་དོ། །ཊི་ཀ་ལས།
འདུས་པའི་ཞེས་སྨོས་པས་ནི་འདིར་ལས་བཞིན་དུ་ཐམས་ཅད་མ་ཚོགས་པ་ན་བརྗོད་
པ་མི་ཆགས་པ་མ་ཡིན་ཏེ། ཐམས་ཅད་མ་འདུས་ཀྱང་ཇི་སྙེད་འདུས་པ་ལ་བརྗོད་པར་
བྱ་བ་བསྟན་ཏོ། །དགེ་འདུན་ལ་ཞེས་སྨོས་པས་ནི་གང་ཟག་ལ་བརྗོད་དུ་མི་རུང་སྟེ་
བཞི་ཡན་ཆད་ཀྱི་ཚོགས་ལ་བརྗོད་པར་བྱ་བ་བསྟན་ཏོ། །ཞེས་སོ། །དུས་ཅི་ཙམ་ཞིག་
ན་བརྗོད་ཅེ་ན། གལ་ཏེ་སྤོ་བ་ཟླ་བ་ཕྱེད་ལས་ལྷག་པ་ཡུན་རིང་དུ་སྤྱད་པར་བྱ་བ་ཉིད་
མ་ཡིན་ན་ཉིན་རེ་ཞིང་ངོ་སྟེ་ཉིན་རེ་ཞིང་བརྗོད་པར་བྱ་བ་ཉིད་དོ་ཞེས་པའོ། །དེའང་
ཊཱི་ཀ་ལས། ཟླ་བ་ཕྱེད་ལས་ལྷག་པ་ནི་ཡུན་རིང་བ་ཉིད་ཡིན་པར་ཤེས་པར་བྱ་སྟེ།
གསོ་སྦྱོང་གི་དུས་གཞན་གྱིས་བར་ཆོད་པའི་ཕྱིར་རོ། །ཞེས་སོ། །ཟླ་བ་ཕྱེད་ལས་ལྷག་
པ་ཡུན་རིང་དུ་སྤྱད་པར་བྱ་བ་འདི་ལ་ནི་ཉི་མ་གསུམ་མམ་བཞི་ཞིང་ངོ་སྟེ་ཉི་མ་གསུམ་
མམ་བཞི་ཞིང་ལན་རེ་བརྗོད་པར་བྱ་བ་ཉིད་དོ་ཞེས་པའོ། །མགུ་བ་ནི་དེ་དང་མི་འདྲ་སྟེ།
སོར་འགྲེལ་ཀུན་བཏུས་ལས། སྔར་སྤོ་བ་སྤྱོད་པ་དེས་སྤྱད་པའི་དུས་ཟླ་བ་ཕྱེད་ཚུན་
ཆད་ནི་ཡུན་ཐུང་བ་ཡིན་ལ། ཟླ་བ་ཕྱེད་ཕན་ཆད་ནི་ཡུན་རིང་བ་ཡིན་ཏེ་ཞེས་བྱ་བ་ལྟ་
བུ་འདི་ལ་མེད་དེ། འདིས་ནི་ཞག་དྲུག་ཁོ་ནར་མགུ་བར་བྱ་བ་སྤྱད་པར་ཟད་པས་དེས་
ཉིན་རེ་ལན་རེ་ནངས་པར་རམ། དྲོ་གའམ། དགོང་ག་གང་ཡང་རུང་བར་མཚམས་
དེའི་དགེ་འདུན་ལ་གཎྜི་བརྡུངས་ཏེ་འདུས་པ་ཐམས་ཅད་དམ་བཞི་ཡན་ཆད་ཚོགས་པ་
ལ་རང་གིས་ཞག་དྲུག་མགུ་བར་བྱ་བ་སྤྱད་པ་དེའི་སྔར་ཞག་དུ་འདས་པ་དང༌། ཕྱིས་
ཞག་དུ་འབྱུང་བ་དེ་སྔགས་ཀྱི་ཚིག་གིས་བརྗོད་པར་བྱའོ། །ཞེས་སོ། །སྤོ་མགུ་སྤྱོད་པ་
དེ་གཉིས་ལ་དགེ་འདུན་ལྷག་མ་དང་དེ་བཅབས་པའི་དོན་དེས་བརྙས་ཐབས་མི་བྱའོ། །
དེའང་ལྟུང་བ་བྱུང་ནས་ཆོས་བཞིན་དུ་ཕྱིར་འཆོས་པ་ནི་མཁས་པ་གསལ་བ་དགེ་བ་
སྐྱེས་བུ་དམ་པ་ཡིན་པའི་ཕྱིར་རོ་ཞེས་ཊཱི་ཀ་ལས་སོ། །གནས་དེར་གང་ཟག་དེ་དང་མི་

མཛའ་བའམ་ཐམས་ཅད་ལ་འཐབ་ཀྲོལ་བྱེད་པ་འོང་བར་ཐོས་ཤིང་གལ་ཏེ་དེས་གླེང་
དྲན་བྱེད་ཅིང་འཐབ་མོ་སློང་བར་བྱེད་པས་འཇིགས་ན་སྤོ་བའམ་མགུ་བ་སྤྱོད་པ་དེས་
དགེ་འདུན་ཚོགས་པའམ་གང་ཟག་ལ་སྔགས་ལན་གསུམ་བརྗོད་པས་སྤོ་བའམ་མགུ་
བ་དེ་ཕྱིར་གཏང་བར་བྱ་ཞིང་རང་ཉིད་རང་བཞིན་དུ་གནས་པར་བྱ་བ་ཉིད་ཡིན་ནོ། །
གང་ཟག་འཐབ་ཀྲོལ་ཅན་དེ་སོང་ཞིང་འཇིགས་པ་དང་བྲལ་ན་གཙུག་ལག་ཁང་དེ་
ཉིད་དུ་དགེ་འདུན་ཚོགས་པའམ་གང་ཟག་གི་མདུན་དུ་སྔགས་ལན་གསུམ་བརྗོད་པས་
སྤོ་མགུ་སྤྱོད་པའི་འཕྲོ་དེ་ཕྱིར་བླང་བར་བྱའོ། །ས་གཞན་ན་གནས་པ་སྤྱོད་པའི་གཞིའོ། །
གཉིས་པ་ཞུ་བའི་སྐབས་ནས་འབྱུང་བ་ལ་གཉིས། ཉིན་མཚན་གཅད་པ་དམིགས་
བསལ་དང་བཅས་པ་དང་། གྲོགས་ངན་སྤོང་བ་དམིགས་བསལ་དང་བཅས་པའོ། །
དང་པོ་ནི། སྤོ་བ་དང་མགུ་བར་བྱ་བ་སྤྱོད་པས་རང་བཞིན་དུ་གནས་པ་དང་ལྷན་ཅིག་
ཏུ་གཡོགས་མ་གཅིག་པར་ཉལ་ན་ཉིན་མཚན་དེ་གཅད་དོ། །མཚམས་ཀྱི་ཕྱི་རོལ་ཏུ་
ཡང་ངོ༌། །མ་བརྗོད་ན་ཡང་ངོ༌། །ཐོས་པར་བྱ་བ་དག་མཚམས་དེ་ན་ཉེ་བར་མི་འཁོད་
ན་དེ་མི་འབྱུང་ངོ་། །ཉི་མ་དེ་ཉིད་ལ་ཕྱིར་འོང་ན་མཚམས་གཞན་དུ་འགྲོ་བ་ལ་ཉེས་པ་
མེད་དོ། །ཞེས་གསུངས་ཏེ། སྤྲོ་བར་བྱ་བ་དང་མགུ་བར་བྱ་བ་སྤྱོད་པས་དགེ་སློང་ས་
རང་བཞིན་དུ་གནས་པ་དང་ལྷན་ཅིག་ཏུ་གཡོགསཾ་མུ་གཅིག་པར་ཉལ་ན་ཅི་ཙམ་
ཉལ་བའི་ཉིན་མཚན་གྱི་གྲངས་དེ་སྤོ་མགུ་སྤྱོད་པའི་ཞག་ཏུ་མི་བགྲངས་པར་ལོགས་
སུ་གཅུད་དོ། །དེ་གཉིས་ཀྱིས་གང་དུ་སྤོ་མགུ་བླངས་པའི་གནས་དེའི་མཚམས་ཀྱི་ཕྱི་
རོལ་ཏུ་ཡང་ངོ་སྟེ་ཞག་ལོན་པར་ཉལ་ན་ཉིན་མཚན་དེ་གཅད་དོ་ཞེས་པའོ། །དེ་གཉིས་
ཀྱིས་འདས་པ་དང་མ་འོངས་པའི་ཞག་བརྗོད་པར་བྱ་བ་མ་བརྗོད་ན་ཡང་ངོ་སྟེ་མ་
བརྗོད་པའི་ཉིན་མཚན་དེ་གཅད་དོ་ཞེས་པའོ། །ཞག་འདས་པ་དང་འབྱུང་བར་འགྱུར་
བ་དེ་གང་ལ་བརྗོད་ཅིང་ཐོས་པར་བྱ་བ་ཉིད་ཀྱི་དགེ་སློང་དག་སྤོ་མགུ་སྤྱོད་པའི་
མཚམས་དེ་ན་ཉེ་བར་མི་འཁོད་ན་མ་བརྗོད་པའི་ཉེས་པ་དེ་མི་འབྱུང་ངོ་། །སྤོ་མགུ་
493

སྤྱོད་པ་པོ་དེ་ཉི་མ་དེ་ཉིད་ལ་ཕྱིར་ལོག་སྟེ་འོང་ན་མཚམས་གཞན་དུ་འགྲོ་བ་ལ་ཉེས་
པ་མེད་དོ། །གཉིས་པ་ནི། སྤོ་བ་བྱེད་པས་སྤོ་བ་བྱེད་པ་དང་ལྷན་ཅིག་གཡོགས་མ་
གཅིག་པར་ཉལ་བར་མི་བྱའོ། །དེ་དང་མུ་སྟེགས་ཅན་གནས་པ་ལ་གནས་པ་དང་དེར་
ལྷན་ཅིག་པ་ལ་ནི་ཉེས་པ་མེད་དོ། །ཞེས་གསུངས་ཏེ། སྤོ་བ་དང་མགུ་བ་སྤྱོད་པར་
བྱེད་པས་སྤོ་བ་དང་མགུ་བ་སྤྱོད་པར་བྱེད་པ་གཞན་དང༌ ལྷན་ཅིག་གཡོགས་མ་
གཅིག་པར་ཉལ་བར་མི་བྱའོ། །རང་འགྲེལ་ལས། ཉིན་མཚན་གཅད་པར་ནི་མི་
འགྱུར་མོད་ཀྱི། འོན་ཀྱང་ཉིན་མཚན་གྱི་མཐར་ཉེས་བྱས་ཡོངས་སུ་རྫོགས་པར་འགྱུར་
ལ། དེའི་མདུན་རོལ་ཏུ་ནི་སྦྱོར་བ་ལས་བྱུང་བའི་ཉེས་བྱས་སུ་འགྱུར་བར་ཤེས་པར་
བྱའོ། །རང་བཞིན་དུ་གནས་པ་དང་ལྷན་ཅིག་ཉལ་བ་ལ་ཡང་ཁ་ན་མ་ཐོ་བ་དེ་གཉིས་
སུ་འགྱུར་བའི་སྟེང་དུ་དེའི་ཉིན་མཚན་གཅད་པ་ཡང་འགྱུར་རོ། །ཞེས་གསུངས་སོ། །
སྤོ་བ་དང་མགུ་བ་སྤྱོད་པ་དེ་དང་སྔོན་མུ་སྟེགས་ཅན་ཟླ་བ་བཞིའི་བར་དུ་མཁན་པོས་
སྦྱར་བའི་གོས་ཀྱིས་གནས་པ་ལུ་གནས་པ་དང་གཡོགས་མ་གཅིག་པའི་གནས་དེར་
ལྷན་ཅིག་ཉལ་བར་བྱེད་པ་ལ་ནི་ཉེས་པ་མེད་དོ། །སྤོ་མགུ་སྤྱོད་པ་དང་བསླབ་པ་སྤྱོད་
པ་ལ་སོགས་པ་ས་གཞན་ན་གནས་པའི་གང་ཟག་དག་གི་སྤྱོད་པའི་གཞི་ཞུ་བའི་
སྐབས་སོ། །ས་གཞན་ན་གནས་པའི་སྤྱོད་པའི་གཞི་རྫོགས་སོ།། །།
གཉིས་པ་གཞན་སྟོབས་ཀྱིས་ལྟུང་བ་ཕྱིར་བཅོས་པ་ཡོངས་སྦྱོང་གི་གཞི་ལ་བཞི་ལས།
དང་པོ་གླེང་གཞི་ནི་གནས་བརྟན་ཞིག་གིས་དགེ་སྐོས་ཤིག་ལ་ལྷའི་མིག་གིས་ལྟུང་བ་
གླེང་ཞིང་། དེ་བཞིན་དུ་དགེ་འདུན་གྱི་དབུས་སུ་ལྟུང་བ་གླེང་བ་ན། ལྷའི་མིག་སོགས་
མངོན་ཤེས་ཀྱིས་གླེང་མི་རུང་ཞིང་། དགེ་འདུན་གྱི་དབུས་སུ་གླེང་མི་རུང་ལ། ལྐོག་ཏུ་
གླེང་བ་ན། མི་དྲན་པ་དྲན་པར་བྱས་པས་ཁྲོ་བར་བྱེད་ན་སྐབས་འབྱེད་དུ་གཞུག་པར་
བྱ་དགོས་པ་གསུངས་པ་སོགས་སོ། །གཉིས་པ་དགོས་པ་ནི་ལྟུང་བ་གླེང་དྲན་བྱས་པས་
སྔར་ལྟུང་བ་བྱུང་བ་དེ་དྲན་པ་དང༌། བརྗོད་བཅས་སོགས་ཀྱི་ཆད་ལས་བྱས་པས་ལྟུང་

བ་གླེང་བའི་སྐབས་ཡང་དག་པར་འབྱེད་པ་དང༌། དེ་དག་ཐུན་མོང་གི་དགོས་པ་ལྟུང་
བ་ཕྱིར་བཅོས་ནས་ལྟུང་བས་དག་ཅིང་ཚུལ་ཁྲིམས་དག་པའི་ཕན་ཡོན་འཐོབ་པའོ། །
གསུམ་པ་ངོ་བོ་ནི་གླེང་བྱེད་མཚན་ཉིད་དང་ལྡན་པས་གླེང་བྱ་མཚན་ཉིད་དང་ལྡན་པ་
ལ་ཚུལ་བཞིན་ལྟུང་བ་གླེང་དྲན་བྱ་ཚུལ་དང་། གལ་ཏེ་སྐབས་མི་འབྱེད་ན་ཆད་ལས་ཇི་
ལྟར་བྱ་ཚུལ་གྱི་རྣམ་གཞག་གོ །བཞི་པ་གཞུང་དོན་ལ་གཉིས། གཞིའི་སྐབས་ནས་
འབྱུང་བ་དང་། ཞུ་བའི་སྐབས་ནས་འབྱུང་བའོ། །དང་པོ་ལ་གསུམ། གླེང་དྲན་དང་
ཆད་ལས་མི་ཆགས་པའི་ཚུལ་དང༌། ཇི་ལྟར་གླེང་བའི་ཚུལ་ཆད་རིམ་དང་བཅས་པ་
དང་། གླེང་དྲན་ཆགས་པའི་གཞི་ཡིན་མིན་བསྟན་པའོ། །དང་པོ་ནི། མ་གྲགས་པ་ནི་
གཞི་ཉིད་མ་ཡིན་ནོ། །དགག་དབྱེ་བརྗོད་པ་རྫོགས་ན་དགག་དབྱེ་གཞག་པ་མི་ཆགས་
སོ། །བྱེད་པ་པོ་ནད་པ་དང་ལྡན་པ་ཉིད་ལ་དེ་བཞིན་ནོ། །མངགས་པས་ཀྱང་ངོ་། །
ནད་པ་ཉིད་ལ་ཡང་ངོ་། །དེ་མནོད་པར་མི་བྱའོ། །ཚེ་དང་ལྡན་པ་ནད་པ་ནི་སྦྱོར་མི་
བཟོད་པ་ཡིན་གྱི། ཁྱོད་སྡོད་ཅིག་ཅེའམ། ཚེ་དང་ལྡན་པ་ཕོ་ཉ་ནད་པ་དེ་ལ་ནི་བརྒལ་
ཞིང་བརྟག་པ་མ་ཡིན་ནོ་ཞེས་ལན་གདབ་པར་བྱའོ། །བྱས་པ་དང་བྱེད་པའི་རང་གི་ངོ་
བོ་མ་རྟོགས་པ་ཉིད་ན་ཡང་གླེང་བ་མི་ཆགས་སོ། །ཞེས་གསུངས་ཏེ། གཞི་དང་བཅས་
པས་གླེང་བ་ལ་སོགས་པ་ནི་ཆགས་ལ་གཞི་མེད་པས་གླེང་བ་ལ་སོགས་པ་ནི་མི་
ཆགས་པར་འོག་ནས་འབྱུང་ལ། འོ་ན་གཞི་ཡོད་མེད་ཇི་ལྟ་བུ་ཡིན་ཞེ་ན། ཐ་མལ་བའི་
མཐོང་ཐོས་དོགས་གསུམ་ལ་མ་གྲགས་པ་མི་ཆོས་བླ་མའི་མཐོང་ཐོས་དོགས་གསུམ་སྟེ།
མངོན་ཤེས་ཀྱིས་བརྟགས་པས་ཁྱོད་ལ་ལྟུང་བ་བྱུང་ངོ་ཞེས་པ་ལྟ་བུ་ནི་གླེང་དྲན་ཆགས་
པའི་གཞི་ཉིད་མ་ཡིན་ནོ། །དེ་ལྟར་ལུང་གཞི་ལས། དགེ་སློང་གིས་ལྷའི་མིག་གིས་
བལྟས་ཏེ། དགེ་སློང་ལ་གླེང་བ་དང་དྲན་པར་མི་བྱའོ། །དགེ་སློང་གིས་ལྷའི་མིག་གིས་
བལྟས་ཏེ་དགེ་སློང་ལ་གླེང་བ་དང་དྲན་པར་བྱེད་ན་འགལ་ཚབས་ཅན་དུ་འགྱུར་རོ། །
ལྷའི་མིག་གིས་ཇི་ལྟ་བར་ལྷའི་རྣ་བས་ཀྱང་དེ་བཞིན་ནོ། །ཞེས་སོ། །དེ་ཡང་མངོན་

ཤེས་ཀྱི་སྒོ་ནས་ཉེས་པ་གླེང་ན་གླེང་བྱ་ལ་སྐུར་བ་འདེབས་པ་དང་། གླེང་བྱེད་བདག་
ཉིད་ལ་ཡོན་ཏན་ཡོད་པར་སྒྲོ་འདོགས་པ་ལ་སོགས་པར་འགྱུར་བར་གསུངས་སོ། །
གཞན་ཡང་རྨི་ལམ་དང་མོ་དང་བྲ་ལ་སོགས་པས་གླེང་དུ་མི་རུང་བར་གསུངས། དེའང་
རང་ལ་ལྟུང་བ་གང་རུང་བྱུང་བ་རང་གིས་ཀྱང་མ་ཤེས། གཞན་ཐ་མལ་པའི་ཤེས་པ་ལ་
ཡང་མཐོང་ཐོས་དོགས་གསུམ་མེད་ཅིང་། ལྷའི་མིག་སོགས་མངོན་ཤེས་ཀྱི་ཡུལ་དུ་
གྱུར་པ་ཡོད་སྲིད་པས་དེ་གཞན་གྱིས་མངོན་ཤེས་ཀྱིས་བལྟས་ནས་གླེང་ཆོག་མི་ཆོག་
དཔྱད་པར་བྱའོ། །དོགས་པའི་གནས་གཞན་ཡང་གང་ལ་ཕམ་པའི་ལྟུང་བ་བྱུང་བ་
གཞན་གྱི་ཐ་མལ་བའི་ཤེས་པ་ལ་མཐོང་ཐོས་དོགས་གསུམ་མེད་ལ། ཁོ་རང་གིས་
བཅབས་ནས་དགེ་འདུན་པའི་གྲལ་དུ་སྡོད་པ་ཡོད་ཆོག་པས་དེ་གཞན་ལ་མ་གྲགས་ཀྱི་
བར་དུ་དེ་ལྟར་བཞག་ན་དགེ་འདུན་པ་ལ་དེའི་དབང་གིས་ཉེས་པ་འབྱུང་ངམ་མི་འབྱུང་
སྙམ་ན། མི་འབྱུང་བ་འདྲ་སྟེ། དགེ་འདུན་པ་ལ་དེ་ཚུལ་འཆལ་གྱི་གང་ཟག་ཡིན་པར་
འདུ་ཤེས་པ་མེད་པའི་ཕྱིར་ཏེ། ལུང་བྲམ་ཟེ་བུ་མོ་ལྟ་བུས་ཞུས་པ་ལས། ཚུལ་ཁྲིམས་
དང་ལྡན་པས་ཤེས་བཞིན་དུ་ཚུལ་ཁྲིམས་འཆལ་བ་ལ་སོ་ཤིང་སྟོབ་པར་བྱེད་ན་ཚུལ་
ཁྲིམས་དང་ལྡན་པ་དེ་ཡང་ལོ་སྟོང་ཕྲག་དགུ་བཅུར་སེམས་ཅན་དམྱལ་བར་འགྱུར་བའི་
ལས་བསྒྲུབས་པ་ཡིན་ནོ། །དེ་བཞིན་དུ་འདག་རྫས་སྟོབ་པ་དང་ཁ་ཏོན་བྱེད་པ་དང་
གནས་བྱེད་པ་(སྟེ་འཆལ་བའི་གནས་ཀྱི་སློབ་དཔོན་བྱེད་པ་)དང༌། (འཆལ་བ་ལ་)གནས་སུ་འཛིན་པ་དང་། ཚུལ་
ཁྲིམས་འཆལ་བ་དང་ལྷན་ཅིག་ཉལ་བར་བྱེད་ན་སྐྱ་རེངས་མ་ཤར་བ་དེའི་བར་དུ་ལོ་སྟོང་
ཕྲག་དགུ་བཅུ་དང་། སྐྱ་རེངས་ཤར་ན་ལོ་བྱེ་བ་ཕྲག་བཅུ་བཞི་དང་ལོ་སྟོང་ཕྲག་བཞི་
བཅུར་སེམས་ཅན་དམྱལ་བར་འགྱུར་བའི་ལས་བསྒྲུབས་པ་ཡིན་ནོ། །ཞེས་ཚུལ་ཁྲིམས་
འཆལ་བའི་གང་ཟག་ལ་ཚུལ་ཁྲིམས་འཆལ་བར་མཐོང་ཐོས་དོགས་གསུམ་གྱི་སྒོ་ནས་
ཤེས་བཞིན་དུ་སོ་ཤིང་སྟོབ་པ་སོགས་བྱེད་ན་ཉེས་པ་དེ་དང་དེ་འབྱུང་ཞིང་མ་ཤེས་ན་མི་
འབྱུང་བར་བསྟན་པའི་ཕྱིར་རོ། །གོང་དུ་དགག་དབྱེ་གཞག་པའི་ནན་ཏུར་གསུངས་ན་

དེ་དུས་ཐམས་ཅད་དུ་ཆགས་སམ་ཞེ་ན། གང་ཟག་གང་གིས་དབྱར་གནས་པའི་དགེ་
འདུན་ལ་དགག་དབྱེ་ལན་གསུམ་བརྗོད་པའམ་ནད་པ་ངལ་བ་ལ་སོགས་པའི་རྐྱེན་
གྱིས་ལན་གཉིས་སམཾ་ལན་གཅིག་བརྗོད་པ་རྫོགས་ན། གང་ཟག་དེ་ལ་ལོ་དེ་ཉིད་ཀྱི་
དགག་དབྱེ་གཞུག་པ་ཉིད་ཀྱི་ནན་ཏུར་མི་ཆགས་སོ། །དེ་ཡང་དགག་དབྱེ་དེ་བྱས་ཟིན་
པའི་ཕྱིར་རོ། །དགག་དབྱེ་བརྗོད་པ་མ་རྫོགས་པར་དགག་དབྱེ་འཇོག་པར་བྱེད་ན་ནི་
ཆགས་སོ་ཞེས་རང་འགྲེལ་ལས་སོ། །ཐམས་ཅད་ཀྱིས་དགག་དབྱེ་འཇོག་པ་ཆགས་
སམ་ཞེ་ན། འཇོག་པར་བྱེད་པ་པོ་ནད་པ་དང་ལྡན་པ་སྟེ་ནད་པ་ཉིད་ཀྱིས་དགེ་འདུན་
པ་ལ་དགག་དབྱེ་འཇོག་ཏུ་འཇུག་པར་བྱེད་པ་ལ་ཡང་སྔ་མ་དེ་བཞིན་དུ་མི་ཆགས་པ་
ཡིན་ནོ། །ཅི་དེས་མངོན་སུམ་དུ་འཇོག་ཏུ་འཇུག་པ་མི་ཆགས་པར་ཟད་དམ་ཞེ་ན།
དེར་མ་ཟད་ནད་པ་དེས་གཞན་མངགས་པས་དགག་དབྱེ་འཇོག་ཏུ་འཇུག་ཀྱང་ངོ་སྟེ་
མི་ཆགས་སོ་ཞེས་སྔ་མར་སྦྱར་རོ། །ཡུལ་ནད་པ་ཉིད་ལ་གཞན་གྱིས་དགག་དབྱེ་
འཇོག་ཏུ་འཇུག་པར་བྱེད་ན་ཡང་ངོ་སྟེ་མི་ཆགས་སོ། །འདིར་དགག་དབྱེ་ཞེས་སྨོས་
པས་ནི་གསོ་སྦྱོང་དང་གདམས་ངག་དག་གཞག་པ་ལ་ཡང་ཆོ་ག་འདི་རིག་པར་བྱའོ་
ཞེས་རང་འགྲེལ་ལས་སོ། །དགག་དབྱེ་སོགས་གཞག་པ་མི་ཆགས་པར་བསྟན་པ་དེ་
དགེ་འདུན་གྱིས་ཀྱང་མནོད་པར་མི་བྱའོ། །ཇི་ལྟར་མནོད་པར་མི་བྱ་ན། ནད་པས་
གཞན་གྱི་དགག་དབྱེ་འཇོག་ཏུ་འཇུག་པའམ་གཞན་གྱིས་ནད་པའི་དགག་དབྱེ་འཇོག་
ཏུ་འཇུག་ན་འཇོག་ཏུ་འཇུག་པ་པོ་དེ་དག་ལ་དགེ་འདུན་གྱིས་འདི་སྐད་ཅེས་ཚེ་དང་
ལྡན་པ་ནད་པ་ནི་སྦྱོར་མི་བཟོད་པ་ཡིན་གྱིས་ཁྱོད་སྡོད་ཅིག་ཅེའམ། ནད་པས་
མངགས་པས་གཞན་གྱི་དགག་དབྱེ་འཇོག་ཏུ་འཇུག་པའམ་གཞན་གྱིས་མངགས་པས་
ནད་པའི་དགག་དབྱེ་འཇོག་ཏུ་འཇུག་ན་ནི་དགེ་འདུན་གྱིས་ཕོ་ཉ་དེ་གཉིས་ལ་རིམ་
བཞིན་འདི་སྐད་ཅེས་ཚེ་དང་ལྡན་པ་ཕོ་ཉ་ཞེས་བོས་ནས་ནད་པ་དེས་ནི་བརྒལ་ཞིང་
བརྟག་པ་མ་ཡིན་ནོ་ཞེས་དང༌། ནད་པ་དེ་ལ་ནི་ལྟུང་བ་ཡོད་མེད་བརྒལ་ཞིང་བརྟག་

པ་མ་ཡིན་ནོ་ཞེས་དགེ་འདུན་གྱིས་ལན་གདབ་པར་བྱའོ། །དགེ་སློང་ཆེ་གེ་མོས་ཉེས་
པ་བྱས་སོ་ཞེས་ཡིད་ཆེས་པ་ལས་ཐོས་ཀྱང་ཉེས་པ་གང་བྱས་པ་རང་གི་ངོ་བོ་མ་རྟོགས་
པ་ཉིད་དང་ཉེས་པ་འདི་བྱས་སོ་ཞེས་ཡིད་ཆེས་པ་ལས་ཐོས་ཏེ། གང་བྱས་རྟོགས་ཀྱང་
བྱེད་པ་པོ་གང་ཟག་གང་གིས་བྱས་པའི་རང་གི་ངོ་བོ་མ་རྟོགས་པ་ཉིད་ནུ་ཡང་གླེང་བུ་
མི་ཆགས་སོ། །བྱས་པ་དང་བྱེད་པ་གཉིས་ཀའི་རང་གི་ངོ་བོ་མ་རྟོགས་པ་ཉིད་ན་གླེང་
བ་མི་ཆགས་པ་ལྟ་ཅི་སྨོས་སོ། །གཉིས་པ་ནི། ལྷག་མས་ཀྱང་དུས་མ་ཡིན་པར་འཇུག་
པར་མི་བྱའོ། །དྲན་པ་དང་ཤེས་བཞིན་ཉེ་བར་མ་བཞག་པར་མི་བྱའོ། །མཐའ་མ་ཡིན་
པར་མི་བྱའོ། །སྐབས་འབྱེད་དུ་མ་བཅུག་པར་མི་བྱའོ། །དགག་དབྱེ་ནི་དེ་ཉིད་ཡིན་ནོ། །
མི་དྲན་ན་དྲན་པར་བྱའོ། །དེ་མི་བྱེད་ན་དེ་ལ་བརྗོད་པ་དང་བཅས་པ་ཉིད་བྱའོ། །ཚེ་
དང་ལྡན་པ་ཁྱོད་ལ་བརྗོད་པ་དང་བཅས་པ་ཉིད་བྱས་ཀྱིས། ཁྱོད་ཀྱིས་གནས་འདི་ནས་
མ་ཞུས་པར་འགྲོ་བར་མི་བྱའོ། །ཁོ་བོ་ལ་ཚེ་དང་ལྡན་པ་ལ་བརྗོད་པའི་ཕྱིར་བསྡོགས་པ་
ཡོད་དོ་ཞེས་སོ། །དེས་དུལ་བར་མི་འགྱུར་ན་མི་གདམས་པ་ཉིད་དུའོ། །དེ་ལ་གཏམ་
འདྲེ་བ་ལ་སོགས་པ་ཡང་བཟློག་པར་བྱའོ། །དེ་ལྟ་ན་ཡང་གསོ་སྦྱོང་གཞག་གོ །དེས་
ཀྱང་ན་དགག་དབྱེའོ། །འཇོག་པར་བྱེད་པ་དག་གིས་བཞག་པ་དེ་དང་ལྷན་ཅིག་ཏུ་བྱ་
བ་ཡང་འདིར་བཟོད་པ་ཡིན་ནོ། །སྐབས་ཕྱེ་བ་ཉིད་ན་གལ་ཏེ་མཉེན་པ་ཉིད་མ་ཡིན་ན་
ཕུར་བ་དང་བཅས་པ་བྱའོ། །གནས་འདིའམ་གཞན་དུའམ་གཞིའམ་གང་ཡང་རུང་བ་
ལ་འདོད་པ་སྨྲ་བར་བྱའོ་ཞེས་བྱ་བ་དང་། ལྟུང་བ་བཀལ་ཞིང་ཉེས་པ་བསྟན་ཏེ་བཏང་
བས་སོ། །ཞེས་གསུངས་ཏེ། མ་གྲགས་པ་ནི་གཞི་ཉིད་མ་ཡིན་ནོ་ཞེས་སོགས་གོང་དུ་
སྨོས་པ་རྣམས་ཀྱི་ལྷག་མས་ཏེ་ཐ་མལ་པའི་ཤེས་པ་ལ་གྲགས་ཤིང་གླེང་བ་པོ་དང་གླེང་
བྱ་ནད་པ་མིན་པ་དང་བྱས་པ་དང་བྱེད་པ་རང་གི་ངོ་བོ་རྟོགས་ནས་གླེང་བས་ཀྱང་བྱ་བ་
གཞན་གྱིས་སེམས་གཡེངས་པ་དང་དབྱར་གྱི་ནང་དང་དགེ་འདུན་འཁྲུགས་པ་འབྱུང་
དུ་དོགས་པའི་དུས་ལྟ་བུ་དུས་མ་ཡིན་པར་འཇུག་པར་མི་བྱའོ། །བྱམས་སྙིང་རྗེ་སྔོན་

དུ་བཏང་ཞིང་། ཕ་རོལ་པོ་ཉེས་པ་ལས་བསླང་བར་འདོད་པའི་དྲན་པ་དང་ཤེས་
བཞིན་ཉེ་བར་མུ་བཞག་པ ར་གླེང་བ་ལ་འཇུག་པར་མི་བྱའོ། །དགེ་འདུན་ཚོགས་པའི་
དུས་སུ་བྱས་པའི་ཉེས་པ་ལྟ་བུ་དམིགས་བསལ་དགོས་པ་དག་མ་གཏོགས་པར་མཐའ་
དབེན་པ་མ་ཡིན་པར་གང་ཟག་དེའི་མཁན་སློབ་བམ་དགེ་འདུན་ནམ་ཞེ་འགྲས་པ་ལ་
སོགས་པའི་མདུན་དུ་གླེང་བར་མི་བྱའོ། །དེ་ཡང་མང་པོའི་མདུན་དུ་གནད་དུ་ཕོག་
པར་བྱེད་མི་རུང་བའི་ཕྱིར་ཏེ། རང་འགྲེལ་ལས། ལྕགས་ཀྱུ་གསལ་ཤིང་ཅན་ཉིད་ནི་
དམ་པ་རྣམས་ཀྱིས་སྨད་པར་བྱ་བ་ཉིད་ཡིན་པའི་ཕྱིར་རོ། །ཞེས་གསུངས་པས་སོ། །
གཞི་དེ་ལ་ལེགས་པར་བརྟགས་ཤིང་ཤིན་ཏུ་དཔྱད་ནས་གང་ཟག་གང་ལ་ལྟུང་བ་གླེང་
བའི་སྐབས་འབྱེད་དུ་མ་བཅུག་པར་ལྟུང་བ་གླེང་བར་མི་བྱའོ། །དེ་ནི་རབ་ཏུ་འཁྲུགས་
པ་སྤང་བ་ཉིད་ཀྱི་ཕྱིར་རོ་ཞེས་རང་འགྲེལ་ལས་སོ། །གང་གིས་དགག་དབྱེའི་ཚེ་དགེ་
འདུན་ལ་དགག་དབྱེ་བྱས་པ་དེ་ནི་སྐབས་ཕྱེ་བ་དེ་ཉིད་ཡིན་ནོ། །དེའི་ཕྱིར་དགག་
དབྱེ་བྱེད་པ་ན་གླེང་བོ་ལ་འཇུག་པ་ལ་ནི་ཉེས་པ་མེད་དོ་ཞེས་བྱ་བའི་དོན་ནོ་ཞེས་རང་
འགྲེལ་ལས་སོ། །གླེང་བའི་ཚེ་གླེང་བྱས་ལྟུང་བ་མི་དྲན་ན་ཁྱོད་ཀྱིས་གནས་འདིར་
དུས་འདིའི་ཚེ་གྲོགས་འདི་དང་ལྷན་ཅིག་ཏུ་ཉེས་པ་འདི་བྱས་སོ་སོགས་བརྗོད་ནས་
དྲན་པར་བྱའོ། །དེ་ཡང་རང་འགྲེལ་ལས། དྲན་པར་བྱ་བ་ནི་གླེང་བའི་འཁོར་ཡིན་
པས་དེའི་ཕྱིར་ཇི་ལྟར་གླེང་བ་ལ་དུས་མ་ཡིན་པར་འཇུག་པར་མི་བྱ་བ་དང་། དྲན་པ་
དང་ཤེས་བཞིན་ཉེ་བར་མ་བཞག་པར་མི་བྱ་བ་དང་། མཐའ་མ་ཡིན་པར་མི་བྱ་བ་དང་།
སྐབས་འབྱེད་དུ་མ་བཅུག་པར་མི་བྱའོ་ཞེས་ཇི་སྐད་སྨོས་པ་དེ་དག་དྲན་པར་བྱ་བའི་
སྐབས་འདིར་ཡང་གྲུབ་པ་ཡིན་ནོ། །ཞེས་གསུངས་སོ། །གླེང་བྱེད་མཚན་ཉིད་དང་
ལྡན་པས་གླེང་བྱ་མཚན་ཉིད་དང་ལྡན་པ་ལ་ལྟུང་བ་ཚུལ་བཞིན་དུ་གླེང་བར་རྩོམ་པ་ན་
ཉེས་པ་གླེང་བའི་སྐབས་འབྱེད་པ་དེ་མི་བྱེད་ན་གླེང་བར་བྱ་བ་དེ་ལ་བརྗོད་པ་དང་
བཅས་པ་ཉིད་བྱའོ། །ཇི་ལྟར་བྱ་ན། ཚེ་དང་ལྡན་པ་ཁྱོད་ལ་ལྟུང་བ་དང་བཅས་པར་

བརྗོད་པ་དང་བཅས་པ་ཉིད་བྱས་ཀྱིས་ཁྱོད་ཀྱིས་གནས་འདི་ནས་ང་ལ་མ་ཞུས་པར་
གཞན་དུ་འགྲོ་བར་མི་བྱའོ། །ཁོ་བོ་ལ་ཚེ་དང་ལྡན་པ་ཁྱོད་ལ་ཉེས་པ་འདི་ཡོད་དོ་
ཞེས་བརྗོད་པའི་ཕྱིར་བསྡོགས་པའམ་སྟ་གོན་བྱས་ནས་བརྗོད་པར་བྱ་བ་ངེས་པ་ཉིད་
དུ་ཡོད་དོ་ཞེས་སོ། །བརྗོད་པ་དང་བཅས་པ་ཉིད་བྱས་པ་དེས་གལ་ཏེ་དུལ་བར་མི་
འགྱུར་ཞིང་སྐབས་མི་འབྱེད་ན་གདམས་ངག་གི་འཕྲོ་འཇོག་ཅིང་དེ་ལ་གདམས་ངག་
མི་བསྟན་པས་མི་གདམས་པ་ཉིད་དུ་བྱའོ། །མི་གདམས་པ་ཉིད་དུ་བྱས་པ་དེ་ལ་
གདམས་ཤིང་རྗེས་སུ་བསྟན་པ་ཉིད་ཀྱིས་ཕན་གདགས་པ་བཟློག་པར་བྱ་བ་འབའ་
ཞིག་ཏུ་མ་ཟད་ཀྱི་གཏམ་འདྲེ་བ་དང་། ཕེབས་པར་སྨྲ་བ་དང༌། སོ་སོར་ཀུན་དགའ་
བར་བྱ་བའི་ཐ་སྙད་ཀྱི་ཚིག་སྦྱིན་པ་ལ་སོགས་པ་ཡང་བཟློག་པར་བྱའོ། །དེ་ལྟ་ན་
ཡང་དུལ་བར་མི་འགྱུར་ཞིང་སྐབས་མི་འབྱེད་ན་དགེ་འདུན་གྱིས་གསོལ་བཞིའི་ལས་
ཀྱིས་གསོ་སྦྱོང་གཞུག་གོ །གསོ་སྦྱོང་བཞག་པ་དེས་ཀྱང་དུལ་བར་མི་འགྱུར་ཞིང་
སྐབས་མི་འབྱེད་ན་གསོལ་བཞིའི་ལས་ཀྱིས་དགག་དབྱེ་བཞག་པའི་ནན་ཏུར་བྱའོ། །
རང་འགྲེལ་ལས། གསོ་སྦྱོང་དང་དགག་དབྱེ་གཞག་པ་ཞེས་བྱ་བ་ནི། གང་ཟག་འདི་
འདུག་པ་དང་ལྷན་ཅིག་དགེ་སློང་རྣམས་ཀྱིས་གསོ་སྦྱོང་དང་དགག་དབྱེ་མི་བྱའོ་ཞེས་
བྱ་བ་ཡིན་པར་རིག་པར་བྱའོ། །ཞེས་སོ། །དེའང་སྤྱིར་དབྱར་ནང་དུ་ནན་ཏུར་བྱེད་པ་
བཀག་ཀྱང་དགག་དབྱེ་བཞག་པ་དམིགས་བསལ་ཡིན་ནོ། །དགག་དབྱེ་སྐབས་འབྱེད་
ཡིན་པས་སྐབས་མི་འབྱེད་པ་ལ་དགག་དབྱེ་བཞག་པ་འགལ་ཞེ་ན། འདི་ནི་གཞིའམ་
གང་ཟག་གམ། གཉིས་ཀ་བཞག་པས་དགག་དབྱེ་བྱེད་ཟེར་བ་ལ་འཇོག་པ་ཡིན་གྱི།
བསླབ་པའི་གཞི་མཐའ་དག་གིས་དགག་དབྱེ་བྱེད་པ་ལ་འཇོག་པ་མིན་པས་སྐྱོན་མེད་
དོ་ཞེས་བྱ་འདུལ་འཛིན་དང་བུ་སྟོན་གསུངས། དེས་ཀྱང་མ་དུལ་ན་གནས་ནས་དབྱུང་
བ་མདོར་བསྡུས་སྦྱར་བར་བྱའོ། །དེ་གཉིས་ལ་བཟོད་པའི་ཁྱད་པར་གསོལ་བཞིའི་
ལས་ཀྱི་ཚིག་ཁོ་ནས་བཟོད་པར་བྱ་ཞིང་བག་ཡངས་སུ་འགྱུར་བར་མ་ཟད་གསོ་དགག་

འཇོག་པར་བྱེད་པ་པོ་དག་གམ་དེས་བསྐོས་པ་དག་གིས་གསོ་སྦྱོང་དགག་དབྱེ་བཞུག་
པ་དེ་དང་ལྷན་ཅིག་ཏུ་གསོ་སྦྱོང་དང་དགག་དབྱེ་བྱ་བ་ཡང་སྐབས་འདིར་བཟོད་པར་
བྱས་པ་ཡིན་ནོ། །འདིར་ཞེས་པས་ནི་གནས་ནས་ཕྱུང་བ་ལས་བཀར་བ་སྟེ། གནས་
ནས་འབྱིན་པར་བྱེད་པ་དག་གིས་ཕྱུང་བ་དེ་དང་ལྷན་ཅིག་ཏུ་ཆོས་དང་ཟང་ཟིང་གི་
ལོངས་སྤྱོད་བྱས་ཀྱང་གྲོལ་བར་མི་འགྱུར་རོ་ཞེས་བསྟན་ཏོ། །གལ་ཏེ་གླེང་བྱ་དེས་
བདག་ལ་ཉེས་པ་གླེངས་ཤིག་ཅེས་སྐབས་ཕྱེ་བ་ཉིད་ན་གལ་ཏེ་མཉེན་པ་ཉིད་མ་ཡིན་
ཏེ་གྱོང་པོའི་ཚིག་སྨྲ་ཞིང་ལྟུང་བ་ཁས་མི་ལེན་ན་ཕུར་བ་དང་བཅས་པ་བྱའོ། །དེ་ཇི་
ལྟར་བྱ་ན། གནས་ད་ལྟ་མངོན་སུམ་དུ་བབ་པའི་གནས་འདིའམ་གནས་གཞན་དུ་སྨྲ་
བར་བྱའོ་ཞེའམ་ཉེས་པའི་གཞི་འདིའམ་གཞན་འདི་ལྟ་བུ་ཞིག་སྨྲ་བར་བྱའོ་ཞེའམ་
གནས་སམ་གཞི་གང་ཡང་རུང་བ་ལ་གླེང་པ་པོ་བདག་གང་སྨྲ་བར་འདོད་པ་སྨྲ་བར་
བྱའོ་ཞེས་བྱ་བ་དང་། ཁྱོད་ལ་ལྟུང་བ་འདི་བྱུང་ངོ་ཞེས་གླེང་བྱ་ལ་ལྟུང་བ་ནན་གྱིས་
བཀལ་ཞིང་ཉེས་པ་བསྟན་ཏེ་བཏང་བས་ཕུར་བཅས་བྱ་དགོས་སོ། །དེའང་རང་
འགྲེལ་ལས། རྟ་དམུ་རྒོད་ཕུར་བ་དང་བཅས་པ་དང་འདྲ་བར་དེ་ཡང་དྲི་མ་དང་བཅས་
པར་བཏང་བ་ཡིན་པས་དེའི་ཕྱིར་ཕུར་བ་དང་བཅས་པ་ཞེས་བྱའོ། །ཞེས་དང་། ལུང་
མ་མོ་ལས། དཔེར་ན་ཁ་ལོ་སྒྱུར་བས་གང་དེའི་རྟ་མ་རུང་བའི་གནས་སུ་འགྲོ་བར་མི་
བཏུབ་པ་དེ་ལ་ཁ་ལོ་སྒྱུར་བ་དེ་ཉིད་ཀྱིས་ཐག་པ་དང་བཅས། ཁ་ལྕགས་དང་བཅས་
པས་གནོད་པ་དང་བཅས་ནས་བཏགས་ཏེ་བོར་བ་ལྟ་བུ་འདི་ནི་ཚིག་འཇེབས་པའི་
ལས་ཞེས་བྱའོ། །ཞེས་གསུངས་སོ། །འདི་ལ་ལུང་རིགས་གཏེར་མཛོད་ལས། ཚེ་དང་
ལྡན་པ་ཁྱོད་གནས་འདིར་གནས་ཀྱང་རུང་གཞན་དུ་འགྲོ་ཡང་རུང་ལྟུང་བ་འདི་དང་
འདི་ཡོད་དོ་ཞེས་ཉེས་པ་གོ་བར་བྱེད་དགོས་ཞེས་གསུངས་སོ། །ཕུར་བཅས་བྱས་པ་
དེས་མ་དུལ་ན་གདམས་ངག་གཞག་པ་ལ་སོགས་པ་བྱ་སྟེ་སྔ་མ་བཞིན་ནོ། །མཉེན་
པར་སྐབས་འབྱེད་ན་ལྟུང་བ་གླེང་བར་བྱའོ། །དེ་ལྟར་ལྟུང་བ་གླེང་བ་ན་ཁས་མི་ལེན་
50

མ
པ་དང་། ལེན་པ་གཉིས་ལས། དང་པོ་ལ་གཉིས་ཏེ། བརྗེད་བཞིན་དུ་ཁས་མི་ལེན་ན་
ལྟུང་བ་དེའི་ངོ་བོ་ཉིད་འཚོལ་བ་སྦྱིན་ཞིང་། ཤེས་བཞིན་དུ་ཁས་མི་ལེན་ན་མ་མཐོང་བ་
གནས་ནས་དབྱུང་བར་བྱའོ། །གལ་ཏེ་ལྟུང་བའི་རྒྱུ་ཆང་འཐུང་བ་ལྟ་བུ་ཁས་བླངས་
ཀྱང་དེ་ལ་ལྟུང་བ་མི་འབྱུང་ཟེར་ནས་ལྟུང་བའི་ངོ་བོ་ཁས་མི་ལེན་ན་བཟློག་པ་ལྔ་བྱ་
ཞིང་། དེས་མི་གཏོང་ན་སྡིག་ལྟ་མི་གཏོང་བ་གནས་དབྱུང་བྱའོ། །ལྟུང་བ་ཁས་ལེན་པ་
ལ་ཡང་། ཁས་བླངས་ནས་ལྟུང་བ་ཕྱིར་མི་འཆོས་པ་དང༌། འཆོས་པ་གཉིས་ལས།
ཕྱིར་མི་འཆོས་ན་ཕྱིར་མི་འཆོས་པ་གནས་ནས་དབྱུང་བར་བྱ་ཞིང༌། ཕྱིར་འཆོས་ན་
ཚུལ་བཞིན་ཕྱིར་བཅོས་བྱེད་དུ་གཞུག་གོ །གསུམ་པ་ནི། ཚུལ་ཁྲིམས་དང་ལྟ་བ་དང་
ཆོ་ག་དང་འཚོ་བ་ཉམས་པས་གླེང་བ་ལ་སོགས་པ་དེ་དག་ཐམས་ཅད་བྱེད་པ་ན་གཞི་
དང་བཅས་པ་ཆགས་སོ། །གཞི་ལེགས་པ་མ་ཡིན་པས་མི་བྱའོ། །འདི་ལ་དངོས་པོ་
ལས་བདེན་པ་ཉིད་ཀྱི་རྒྱུ་མ་ཡིན་ནོ། །ཐོས་པ་ནི་རྣམ་པ་གསུམ་སྟེ། བྱ་བའི་མཚན་མ་
དང་། གཞན་ཕེབས་པར་སྨྲ་བ་དང་། རང་གིས་རྗེས་སུ་ཐོས་པའོ། །ཡིད་མ་ཆེས་པ་ནི་
གཞི་མ་ཡིན་ནོ། །ཞེས་གསུངས་ཏེ། རང་བཞིན་གྱི་ཁ་ན་མ་ཐོ་བ་སྤོང་བ་ལས་ཉམས་
པས་ཚུལ་ཁྲིམས་ཉམས་པ་དང་། ལྟ་ངན་དྲུག་ཅུ་རྩ་གཉིས་གང་རུང་ལ་ཞེན་པས་ལྟ་བ་
ཉམས་པ་དང༌། བཅས་པའི་ཁ་ན་ཐོ་བ་བྱུང་བས་ཆོ་ག་ཉམས་པ་དང་། ལོག་པའི་འཚོ་
བས་འཚོ་བ་ཉམས་པས་གླེང་བ་དང་ལ་སོགས་པས་བསྡུས་པ་དྲན་པར་བྱ་བ་དང༌།
སྐབས་འབྱེད་དུ་གཞུག་པ་དང༌། བརྗོད་པ་བཅས་པ་ཉིད་དང༌། མི་གདམས་པ་ཉིད་
དང༌། གསོ་སྦྱོང་གཞག་པ་དང་། དགག་དབྱེ་གཞག་པ་དང་། ཕུར་པ་དང་བཅས་པ་སྟེ་
སྔར་བསྟན་པ་དེ་དག་ཐམས་ཅད་བྱེད་པ་ན་མཐོང་ཐོས་དོགས་གསུམ་གྱི་གཞི་དང་
བཅས་པ་ཡིན་ན་ཆགས་སོ། །གཞི་མེད་པར་ཚུལ་ཁྲིམས་ལ་སོགས་པ་ཉམས་པས་
གླེང་བ་ལ་སོགས་པ་བྱེད་ན་ནི་མི་ཆགས་སོ་ཞེས་རང་འགྲེལ་ལས་སོ། །མཐོང་ཡང་
ལེགས་པར་གསལ་བོར་མ་མཐོང༌ ། ཐོས་ཀྱང་ལེགས་པར་གསལ་བོར་མ་ཐོས།

དོགས་ཀྱང་ཚུལ་བཞིན་ལེགས་པར་མ་དོགས་པ་སྟེ་མཐོང་ཐོས་དོགས་གསུམ་གྱི་གཞི་
ལེགས་པ་མ་ཡིན་པས་གླེང་བ་སོགས་མི་བྱའོ། །འདིར་མི་ཆགས་པ་མ་ཡིན་པར་རིག་
པར་བྱའོ་ཞེས་རང་འགྲེལ་ལས་སོ། །གླེང་བ་ལ་སོགས་པ་ཆགས་པའི་གཞི་འདི་ལ་
གླེང་བ་ལ་སོགས་པ་དེ་དོན་དངོས་པོ་ལྟར་བདེན་པ་ལས་བདེན་པ་ཉིད་ཀྱི་རྒྱུ་མ་ཡིན་
ནོ། །དེའང་བདེན་རྫུན་གྱི་རྒྱུ་འདུ་ཤེས་ཡིན་པའི་ཕྱིར་ཏེ། རང་འགྲེལ་ལསཾ། དངོས་པོ་
བདེན་པ་ཉིད་ཡིན་ཡང་གལ་ཏེ་མཐོང་བ་ལ་སོགས་པའི་འདུ་ཤེས་མེད་པར་གླེང་བར་
བྱེད་ན་གཞི་མེད་པ་ཁོ་ནས་གླེང་བ་ལ་སོགས་པ་ཁོ་ནར་འགྱུར་ལ། དངོས་པོ་མི་བདེན་
པ་ཉིད་ཡིན་ཡང་གལ་ཏེ་མཐོང་བ་ལ་སོགས་པའི་འདུ་ཤེས་ཀྱིས་གླེང་བར་བྱེད་ན་གཞི་
དང་བཅས་པ་ཁོ་ནས་གླེང་བ་ལ་སོགས་པར་འགྱུར་རོ་ཞེས་བསྟན་པ་ཡིན་ནོ། །ཞེས་
གསུངས་པ་ལྟར་རོ། །ཐོས་པ་ཉིད་ཀྱི་གཞི་ནི་རྣམ་པ་གསུམ་སྟེ། ཤུབ་ཤུབ་པོ་ལ་
སོགས་པ་མི་ཚངས་པར་སྤྱོད་པའི་སྒྲ་དང་། ལག་པ་སྡེབ་པ་ལ་སོགས་པ་རེག་པའི་སྒྲ་
སྟེ། དེ་ལ་སོགས་པ་ཉེས་སྤྱོད་བྱེད་བཞིན་པའི་བྱ་བའི་མཚན་མ་ཉིད་ཀྱི་སྒྲ་གྲགས་པ་
རང་གིས་ཐོས་པ་དང་། ཆེ་གེ་མོས་མི་ཚངས་པར་སྤྱོད་པ་དང་རེག་པ་ལ་སོགས་པ་
བྱས་སོ་ཞེས་གང་ཟག་གཞན་གྱིས་རང་ལ་བག་ཕེབས་པར་སྨྲ་བ་ཐོས་པ་དང༌། ཆེ་གེ་
མོས་ཉེས་པ་འདི་ལྟ་བུ་བྱས་སོ་ཞེས་གཞན་དག་ལོགས་ཤིག་ན་གཏམ་ཟེར་བ་རང་
གིས་རྗེས་སུ་ཐོས་པ་གང་ཡིན་པའོ། །ཐོས་ཀྱང་མི་བདེན་ངེས་སྙམ་སྟེ་ཡིད་མ་ཆེས་པ་
ནི་གླེང་བ་ལ་སོགས་པ་ཆགས་པའི་གཞི་མ་ཡིན་ནོ། །ཐོས་པ་ན་ཐེ་ཚོམ་ཟ་སྟེ་ཡིད་མ་
ཆེས་པ་ནི་གླེང་དྲན་ཆགས་པའི་གཞི་ཡིན་ཏེ། ཐེ་ཚོམ་ཟ་བ་ནི་དོགས་པ་ཡིན་ལ། ལྟུང་
བ་འབྱུང་བར་དོགས་པ་ལ་གླེང་དྲན་ཆགས་པར་ཊི་ཀ་དང་འོད་ལྡན་རྩ་འགྲེལ་ལས་
བཤད་པའི་ཕྱིར་རོ། །ཡོངས་སུ་སྦྱང་བའི་གཞིའོ། །གཉིས་པ་ཞུ་བའི་སྐབས་ནས་
འབྱུང་བ་ལ་གསུམ། གླེང་བྱེད་ཀྱི་སྤྲོས་པ་དང༌། ཆད་པའི་སྤྲོས་པ་དང༌། གླེང་བྱ་གླེང་
བྱེད་ཀྱི་སྤྲོས་པའོ། །དང་པོ་ནི། ཤེས་པ་དུ་མ་ཉིད་ཡིན་ན་གླེང་བ་ལ་སོགས་པ་འདོད་

པས་སོ། །ཞེས་གསུངས་ཏེ། གླེང་བྱ་ལ་ལྟུང་བ་བྱུང་བ་དེའི་རྒྱུས་ཤེས་པ་ཉིད་ཀྱི་དགེ་
སློང་དུ་མ་ཉིད་ཡོད་པ་ཡིན་ན་གླེང་བ་དང་དྲན་པ་ལ་སོགས་པ་ལ་དེ་དག་རྒན་རིམ་
གྱིས་འཇུག་པར་བྱ་བ་མ་ངེས་ཀྱི་གང་ཟག་སུ་གླེང་བར་འདོད་པས་སོ་ཞེས་ཅི་དགར་
འཇུག་པར་བྱའོ་ཞེས་པའོ། །གཉིས་པ་ནི། དགག་དབྱེ་མ་ཡིན་པར་དེ་གཞག་པར་མི་
བྱའོ། །གསོ་སྦྱོང་མ་ཡིན་པར་དེ་མི་བྱའོ། །ཞེས་གསུངས་ཏེ། དགག་དབྱེ་བྱེད་པ་ཉིད་
ཀྱི་དུས་མ་ཡིན་པར་དུས་གཞན་དུ་དགག་དབྱེ་དེ་གཞུག་པར་མི་བྱའོ། །གསོ་སྦྱོང་གི་
ལས་ཀྱི་དུས་མ་ཡིན་པར་དུས་གཞན་དུ་གསོ་སྦྱོང་དེ་གཞག་པར་མི་བྱའོ། །གསུམ་པ་
ནི། འཇོག་པར་བྱེད་པ་བུད་མེད་ཉིད་ཀྱིས་གཞན་སྐྱེས་པའི་གཞག་པ་ཉིད་བྱེད་དམ་
བྱས་པ་ཉིད་ན་བཞག་པ་ཉིད་མ་ཡིན་ནོ། །རང་བཞིན་ཉམས་པས་ཀྱང་མ་ཡིན་ནོ། །
ཚུལ་ཁྲིམས་མེད་པ་དང་གཅིག་པ་ཉིད་མ་ཡིན་པས་ཀྱང་མ་ཡིན་ནོ། །དེ་གཉིས་ཀྱི་ཡང་
མ་ཡིན་ནོ། །ཞེས་གསུངས་ཏེ། གསོ་སྦྱོང་དང་དགག་དབྱེ་འཇོག་པར་བྱེད་པ་བུད་
མེད་དགེ་སློང་མ་ཉིད་ཀྱིས་བུད་མེད་ལས་གཞན་སྐྱེས་པ་དགེ་སློང་ལ་སོགས་པའི་
གསོ་སྦྱོང་དགག་དབྱེ་གཞག་པ་ཉིད་བྱེད་དམ་བྱས་ཟིན་པ་ཉིད་ནུ་འཇོག་པར་བྱེད་པ་
མོའི་དགེ་སློང་མ་དེ་དགེ་སློང་ཕར་མཚན་གྱུར་ཀྱང་དེ་ལྟ་ནའང་གསོ་སྦྱོང་དང་དགག་
དབྱེ་བཞག་པ་ཉིད་མ་ཡིན་ནོ། །སྨྱོན་པ་ལ་སོགས་པ་ཤེས་པ་རང་བཞིན་དུ་གནས་པ་
ལས་ཉམས་པས་གསོ་སྦྱོང་དང་དགག་དབྱེ་བཞག་ཀྱང་བཞག་པ་ཉིད་མ་ཡིན་ནོ། །
སྡོམ་པ་ཐོབ་ནས་ཉམས་པའམ་དང་པོ་ནས་མ་ཐོབ་པས་ཚུལ་ཁྲིམས་མེད་པ་དང༌།
ཆོས་དང་ཆོས་མིན་གྱི་ཕྱོགས་སུ་གྱུར་པས་ཕན་ཚུན་བློ་གཅིག་པ་ཉིད་མ་ཡིན་པས་
གསོ་སྦྱོང་དང་དགག་དབྱེ་བཞག་ཀྱང་བཞག་པ་ཉིད་མ་ཡིན་ནོ། །རང་བཞིན་ཉམས་
པ་ཞེས་བྱ་བ་དེ་དང༌། ཚུལ་ཁྲིམས་མེད་པ་དང་གཅིག་པ་ཉིད་མ་ཡིན་པ་ཞེས་མདོ་རྣམ་
པ་གཉིས་ཀྱི་བསྡུས་པ་དེ་གཉིས་ཀྱི་གསོ་སྦྱོང་དང་དགག་དབྱེ་གཞན་གྱིས་བཞག་པ་
ཡང་བཞག་པ་ཉིད་མ་ཡིན་ནོ། །ལྟུང་བ་གླེང་དྲན་བྱེད་པ་དང་། བརྗོད་བཅས་དང༌།

གདམས་ངག་གཞག་པ་དང་། གསོ་སྦྱོང་གཞག་པ་དང༌། དགག་དབྱེ་གཞག་པ་དང༌།
ཕུར་བཅས་ལ་སོགས་པས་བསླབ་པའི་དྲི་མ་ཡོངས་སུ་སྦྱང་བའི་གཞི་ཞུ་བའི་སྐབས་
སོ། །བསླབ་པའི་དྲི་མ་ཡོངས་སུ་སྦྱང་བའི་ཐབས་སྟོན་པའི་གཞི་རྫོགས་སོ།། །། །
གཉིས་པ་རྩོད་པ་ཕྱིར་བཅོས་པ་ལ་གསུམ། ལས་དང་འབྲེལ་བའི་རྩོད་པ་ཞི་བར་བྱ་བ་
དང༌། འཁོར་ལོའི་རྩོད་པ་ངོས་གཟུང་བ་དང་། དེ་ལས་གཞན་པའི་རྩོད་པ་ཞི་བར་བྱ་
བའོ། །དང་པོ་ལ་བཞི་ལས། དང་པོ་གླེང་གཞི་ནི། པཎ་ཆེན་བློ་གྲོས་ལེགས་བཟང་གི་
འདུལ་འགྲེལ་ལས་རྒྱལ་པོའི་ཁབ་ཏུ་ལྷས་སྦྱིན་གྱིས་དབྱེན་བྱས་པ་ལ་བརྟེན་ནས་ལས་
ཀྱི་དབྱེན་འདི་བཅས་པར་བཤད་ཀྱང༌། དེ་མ་ཡིན་ཏེ། འདི་སྟོན་པ་ཀོའུ་ཤཱམཱིའི་
གདེངས་ཅན་གྱི་ཀུན་དགའ་ར་བ་ན་བཞུགས་པའི་ཚེ། ཀོའུ་ཤཱམི་དང་ཡངས་པ་ཅན་ན་
དགེ་སློང་གདུག་པ་ཕ་རོལ་གནོན་ནུས་པ་སྡེ་སྣོད་གསུམ་ཤེས་པ་ཡོད་ལ། དེ་དག་གི་
གྲོགས་བྱེད་པའི་དགེ་སློང་ཡང་དེ་དང་འདྲ་བ་ཡོད་དོ། །སྐབས་ཤིག་ན་ཡངས་པ་ཅན་
པའི་དགེ་སློང་དག་ཀོའུ་ཤཱམྦིར་འོངས་ཏེ་ཕན་ཚུན་སྡེ་སྣོད་ཀྱི་དོན་རྣམ་པར་གཏན་ལ་
འབེབས་པ་ན། ཁོ་བོའི་འདི་རིགས་སོ། །ཁྱོད་ཀྱི་དེ་མིན་ནོ་ཞེས་ཕན་ཚུན་མ་མཐུན་
ནས། ཀོའུ་ཤཱམྦི་པ་དག་གིས་ཡངས་པ་ཅན་པའི་དགེ་སློང་རྣམས་གླན་ཀ་ཚོལ་བ་ལྷུར་
ལེན་པ་ལ་བརྟེན་ནས་ལོ་བཅུ་གཉིས་སུ་འཐབ་རྩོད་བྱས་ཤིང་། མཚམས་ནང་དུ་གསོ་
སྦྱོང་སོགས་ལོགས་སུ་བྱས་པ་དེ་ཡིན་པར་ལུང་ལས་གསུངས་པའི་ཕྱིར་རོ། །དེ་ནས་
མཐར་བཟོད་པ་གསོལ་ཞིང་དང་དུ་ལེན་པ་སོགས་ཀྱིས་འཁོན་པ་ཇི་ལྟར་འདུམ་ཚུལ་
ཡང་གསུངས་སོ། །གཉིས་པ་དགོས་པ་ནི་ལས་ཀྱི་དབྱེན་ཞི་བར་འགྱུར་བའོ། །གསུམ་
པ་ངོ་བོ་ནི་སྒྲ་མི་སྙན་མ་གཏོགས་པའི་གླིང་གསུམ་པོ་གང་རུང་གི་མཚམས་ནང་གཅིག་
ཏུ་ཆོས་མ་ཡིན་པར་སྨྲ་བའི་དགེ་འདུན་དག་གིས་གཞི་ལ་འདུ་ཤེས་མ་འཁྲུལ་བར་ཆོས་
དང་འདུལ་བ་ལ་མི་མཐུན་པ་དེ་དང་ལྡན་པར་ཤེས་ནས་ཆོས་ཕྱོགས་པའི་དགེ་འདུན་
ལས་ཐ་དད་དུ་ལས་བྱེད་འདོད་ཀྱིས་ལས་ཐ་དད་པར་ཕལ་ཆེར་བྱས་ནས་ལས་བྱེས་པ་

ན་སླར་བཟོད་པ་གསོལ་ཞིང་སྦྱིན་པ་སོགས་ཀྱིས་ཞི་བར་བྱེད་པའོ། །བཞི་པ་གཞུང་
དོན་ལ་གཉིས། གཞིའི་སྐབས་ནས་འབྱུང་བ་དང་། ཞུ་བ་སོགས་ཀྱི་སྐབས་ནས་འབྱུང་
བའོ། །དང་པོ་ལ་བཞི། མི་མཐུན་པའི་རྒྱུ་སྤང་བ་དང་། མི་མཐུན་པའི་མཚན་ཉིད་བྱེད་
པ་དང་བཅས་པ་དང༌། དེ་ལ་ཆོས་འདི་པས་ཇི་ལྟར་བྱ་བ་དང༌། སྣུམ་བྱེད་ཞར་བྱུང་
དང་བཅས་པའོ། །དང་པོ་ནི། དགེ་འདུན་ཐ་དད་པ་ཉིད་དུ་ནུས་པ་ལ་མི་འདོད་པར་
གླེང་བ་དང་གླེང་བར་བྱེད་པ་ན་ལོག་པར་མི་བྱའོ། །འདའ་བར་བྱ་བ་གང་ན་མི་མཐུན་
པ་ཡོད་པ་དེ་དང་ལྷན་ཅིག་ཏུ་འཁོད་པར་མི་བྱའོ། །གཞན་དུ་ནི་གོ་གཉིས་སམ་གསུམ་
གྱིས་བར་དུ་བཅད་དེའོ། །དེས་ཅིག་ཤོས་དང་ཡང་དེ་བཞིན་ནོ། །དེ་གཉིས་ཀྱི་གཙུག་
ལག་ཁང་བར་དུ་ཆོད་པ་སྦྱིན་པར་བྱ་བ་ཉིད་དང་མནོད་པར་བྱ་བ་ཉིད་དོ། །ཞེས་
གསུངས་ཏེ། འཁོར་དང་ཕྱོགས་མང་བའི་སྡེ་སྣོད་འཛིན་པ་ལྟ་བུ་དགེ་འདུན་ཐུ་དད་པ་
ཉིད་དུ་འབྱེད་པར་ནུས་པ་ལ་མི་འདོད་པར་ཕར་གླེང་བ་དང་དེས་ཚུར་གླེང་བར་བྱེད་
པ་ན་ལོག་པར་ཏེ་ལོག་ཐབས་མི་བྱའོ། །དེ་ནི་དགེ་འདུན་དབྱེན་དུ་འགྱུར་བའི་ཉེས་
པ་སྤང་བའི་ཕྱིར་རོ། །གནས་གང་དུ་དུས་འདའ་བར་བྱ་བ་སྟེ་ངལ་གསོ་བའི་གནས་
བསྟི་གནས་ལྟ་བུ་གནས་དབེན་པ་གང་ནུ་རང་དང་མི་མཐུན་པ་ཡོད་པ་དེ་དང་ལྷན་
ཅིག་ཏུ་འདུག་པ་དང་འགྲེང་བས་འཁོད་པར་མི་བྱའོ། །གནས་དབེན་པ་དེ་ལས་
གཞན་མི་དབེན་པ་ཉིད་དུ་ནི་གང་ཟག་མི་མཐུན་པ་དེ་དང་ལྷན་ཅིག་མི་འཁོད་དུ་མི་
རུང་ན་འདུག་སའི་གོ་གཉིས་སམ་གསུམ་གྱིས་བར་དུ་བཅད་དེ་འཁོད་པར་བྱའོ། ། །
འདི་ནི་ལུས་ཀྱིས་ཕ་རོལ་གནོད་པ་དང་དེ་དང་རེག་པ་སྤང་བའི་ཕྱིར་རོ་ཞེས་རང་
འགྲེལ་ལས་སོ། །འདའ་བར་བྱ་བ་གང་ན་མི་མཐུན་པ་ཡོད་པ་དེ་དང་ལྷན་ཅིག་ཏུ་
འཁོད་པར་མི་བྱ་བ་དང༌། གཞན་དུ་ནི་གོ་གཉིས་སམ་གསུམ་གྱིས་བར་དུ་བཅད་དེའོ་
ཞེས་བསྟན་པ་གང་ཡིན་པ་དེ་མི་མཐུན་པ་དེས་ཀྱང་མི་མཐུན་པའི་ཡུལ་ཅིག་ཤོས་དང་
ཡང་དེ་བཞིན་བྱ་དགོས་པ་ཡིན་ནོ། །གང་ཟག་མི་མཐུན་པ་དེ་གཉིས་ཀྱི་གཙུག་ལག་

ཁང་ཞེས་གནས་པའི་གཞི་གཡོགས་པའམ་མ་གཡོགས་པ་གང་ཡང་རུང་བ་ལ་བར་དུ་
གང་ཟག་གཞན་གྱི་གནས་ཁང་གིས་ཆོད་པ་ཞིག་གནས་ཁང་བསྐོ་བས་ཀྱང་སྦྱིན་པར་
བྱ་བ་ཉིད་དང་རང་གིས་ཀྱང་མནོད་པར་བྱ་བ་ཉིད་དོ། །ཊཱི་ཀ་ལས། བསྐོ་བས་དེ་
ལཾས་གཞན་དུ་བསྐོས་ན་ཡང་ཉེས་བྱས་སུ་འགྱུར་ལ། ནོད་པས་དེ་མནོས་ན་ཡང་ཉེས་
བྱས་སུ་འགྱུར་རོ། །དགེ་འདུན་ཐམས་ཅད་ཀྱིས་གྲོགས་བྱས་སམ་ལས་སུ་བསྩལ་ཏེ། །
དེར་གནས་ཁང་སྦྱིན་པར་བྱེད་ན་ཡང་ཐམས་ཅད་ལ་ཉེས་བྱས་སུ་འགྱུར་རོ། །ཞེས་སོ། །
གཉིས་པ་ནི། ཆོས་དང་འདུལ་བ་ལ་གལ་ཏེ་དེ་དང་ལྡན་པར་ཤེས་ནས་ཆོས་མ་ཡིན་པ་
ལ་མངོན་པར་ཞེན་པ་ལ་དགེ་འདུན་མཐུན་པ་མེད་དོ། །དེའི་ཕྱིར་དེ་ལས་གཞན་པ་
དག་དང་ཚོགས་ཏེ། ལས་བྱས་ན་ཡང་མི་ཆགས་ལ་ཕན་ཚུན་མི་མཐུན་པ་ཉིད་དུ་ཡང་
མི་འགྱུར་རོ། །ཞེས་གསུངས་ཏེ། མདོ་མངོན་གཉིས་ཀྱི་བརྗོད་བྱས་བསྡུས་པའི་ཆོས་
དང༌། བྱ་བ་དང་བྱ་བ་མིན་པ་ལ་སོགས་པས་བསྡུས་པའི་འདུལ་བ་ལ་གལ་ཏེ་འདོད་
པ་མི་མཐུན་པ་དེ་དང་ལྡན་པར་ཤེས་ནས་ཆོས་མ་ཡིན་པ་ལ་དད་ཅིང་མངོན་པར་
ཞེན་པ་ལ་དགེ་འདུན་མཐུན་པ་མེད་དོ། །དེའང་རང་འགྲེལ་ལས། ཆོས་དང་འདུལ་
བའི་ཕྱིར་དགེ་འདུན་མཐུན་པ་ཡིན་གྱི་དོན་གཞན་གྱི་ཕྱིར་ནི་མ་ཡིན་པས་དེའི་ཕྱིར།
ཞེས་གསུངས་པ་ལྟར་རོ། །ཇི་སྐད་བསྟན་པ་དེ་ལ་དགེ་འདུན་མཐུན་པ་མེད་པ་དེའི་
ཕྱིར་ཆོས་མ་ཡིན་པ་ལ་མངོན་པར་ཞེན་པ་དེ་དག་དང་དེ་ལས་གཞན་པ་ཆོས་ཕྱོགས་
པ་དག་དང་ཚོགས་ཏེ་ལས་བརྒྱ་རྩ་གཅིག་པོ་གང་བྱས་ན་ཡང་ལས་མི་ཆགས་ལ་ལྷན་
དུ་མ་འཚོགས་པར་མཚམས་ནང་གཅིག་ཏུ་ལས་སོ་སོར་བྱས་ན་ཡང་ཕན་ཚུན་མ་
འདུས་པའི་མི་མཐུན་པ་ཉིད་དུ་ཡང་མི་འགྱུར་ཞིང་། ཕྱོགས་སོ་སོའི་ལས་ནི་ཆགས་
པར་འགྱུར་རོ། །གསུམ་པ་ནཾ། དེ་དག་དེའི་མི་མཐུན་པའི་ཕྱོགས་དང་འཐབ་པར་
འགྱུར་བ་ཉིད་ན་ཆོས་འདི་པ་དག་གིས་ཕྱག་མི་བྱ་བ་ཉིད་ཡིན་ནོ། །མངོན་དུ་ལྡང་བ་
དང་སྟན་ལ་འབོད་པ་དང་གཏམ་འདྲེ་བ་དང་ཕེབས་པར་སྨྲ་བ་དང་ཀུན་དགའ་བར་

འགྱུར་བ་དང་རྣམ་པར་བལྟ་བ་དང་ཅུང་ཟད་བལྟ་བ་དག་ཀྱང་མི་བྱའོ། །ལག་པའི་ཐ་
སྙད་ཀྱིས་གནས་མལ་ངན་པ་རྗེས་སུ་སྦྱིན་ནོ། །ཁ་ཅིག་ལས་ནི་ཚིག་གིས་ཐོས་པ་དང་
བཅས་པར་གཞན་ལའོ་ཞེས་སོ། །གཙུག་ལག་ཁང་མཇུག་ཏུའོ། །ཁོ་བོ་ཅག་རྒན་ནོ་
ཟེར་ན་ཁྱེད་ཅག་ཀྱང་བདག་ཅག་ཤཱཀྱའི་སྲས་ཀྱི་དགེ་སྦྱོང་དག་ཡིན་ནོ་སྙམ་དུ་བདག་
ཉིད་ཁས་འཆེའམ། ཁྱེད་ཅག་གང་དག་གི་སྤྱོད་ཚུལ་འདི་ལྟ་བུ་དང་གཏམ་འདི་ལྟ་བུ་
ལ་འདི་ཡང་མི་འཐོབ་པ་ཡིན་ན་ཁྱེད་ཀྱི་སྟོན་པ་ཐུགས་རྗེ་དང་ལྡན་པས་དེས་ན་འདི་
རྗེས་སུ་གནང་ངོ་ཞེས་གཞན་ལ་ལན་གདབ་པར་བྱའོ། །དགེ་སློང་མས་སྟན་ལས་ལྡང་
བ་དབྲི་བར་མི་བྱའོ། །དགེ་བསྙེན་གྱིས་བསོད་སྙོམས་དབུལ་བར་བྱའོ། །ཞེས་
གསུངས་ཏེ། ཆོས་མིན་པ་ལ་མངོན་པར་ཞེན་པ་དེ་དག་དེའི་མི་མཐུན་པའི་ཕྱོགས་
ཆོས་ཕྱོགས་པ་དང་འཐབ་པར་འགྱུར་བ་ཉིད་ན་དེ་དག་ལ་ཆོས་འདི་པ་དགེ་བསྙེན་
ཡན་ཆད་དག་གང་གིས་ཀྱང་ཕྱག་མི་བྱ་བ་ཉིད་ཡིན་ནོ། །དེ་དག་ཆོས་འདི་པ་དག་
གིས་མཐོང་བ་ན་མངོན་དུ་ལྡང་བ་དང་། འདིར་བཞུགས་ཞེས་སྟན་ལ་འབོད་པ་དང༌།
ཚིག་གི་ལན་ཀུན་ཏུ་སྨྲ་བས་གཏམ་འདྲེ་བ་དང༌། ཡིད་གཅུགས་པའི་གཏམ་བྱ་བས་
ཕེབས་པར་སྨྲ་བ་དང་། ནད་འདྲི་བ་ལ་སོགས་པས་ཀུན་དགའ་བར་འགྱུར་བ་བྱ་བ་
དང་། མིག་གིས་རྒྱུན་དང་ལྡན་པར་རྣམ་པར་བལྟ་བ་དང་། རྒྱུན་དང་ལྡན་པ་མ་ཡིན་
པར་ཅུང་ཟད་བལྟ་བ་དག་ཀྱང་མི་བྱའོ། །ཇི་སྐད་སྨོས་པ་དེ་དག་ཐམས་ཅད་ཀྱང་ཆོས་
མ་ཡིན་པ་ལ་མངོན་པར་ཞེན་པ་སྤང་བའི་ཕྱིར་རོ་ཞེས་ཊཱི་ཀ་ལས་སོ། །ཆོས་མ་ཡིན་པ་
ལ་མངོན་པར་ཞེན་པ་དེ་དག་འོངས་ན་ཚིག་མི་སྨྲ་བར་ལག་པའི་ཐ་སྙད་ཀྱིས་ཏེ་ལག་
བརྡས་གནས་མལ་ངན་པ་རྗེས་སུ་སྦྱིན་ནོ། །གཞུང་ཁ་ཅིག་ལས་ནི་ཆོས་མ་ཡིན་པ་
ལ་མངོན་པར་ཞེན་པ་དེ་དག་འོངསཾ་ན་ཚིག་གིས་དེ་དག་གིས་ཐོས་པ་དང་བཅས་པར་
གང་ཟག་གཞན་ལ་བརྟེན་ཏེ་དེ་དག་འདི་ཙམ་ཞིག་ཐོབ་བོ་ཞེས་བྱ་བའི་ཚིག་གིས་
གནས་མལ་ངན་པ་རྗེས་སུ་སྦྱིན་པར་བྱའོ། །ཞེས་སོ། །དེ་དག་ལ་གཙུག་ལག་ཁང་

མཇུག་ཏུ་སྦྱིན་པར་བྱའོ། །ཁོ་བོ་ཅག་བསླབ་པ་རྒན་ནོ། །ཅིའི་ཕྱིར་གནས་མལ་འདི་
ལྟ་བུ་ངན་པ་མཇུག་ཏུ་སྦྱིན་ཟེར་ན། ཀོའུ་ཤཱམཱིའི་ཡུལ་གྱི་དགེ་སློང་ཁྱེད་ཅག་ཀྱང་
བདག་ཅག་ཤཱཀྱའི་སྲས་ཀྱི་དགེ་སྦྱོང་དག་ཡིན་ནོ་སྙམ་དུ་བདག་ཉིད་ཁས་འཆེའམ།
དེ་ནི་ཁྱེད་ཅག་དེ་མ་ཡིན་ནོ་ཞེས་བྱ་བའི་ཟུར་ཡིན་ནོ། །ནང་འཁྲུགས་བྱུང་ནས་ལོ་བཅུ་
གཉིས་སུ་གསོ་སྦྱོང་དང་དགག་དབྱེ་ཉམས་པ་ལ་སོགས་པ་ཁྱེད་ཅག་གང་དག་གི་
སྤྱོད་ཚུལ་ངན་པ་འདི་ལྟ་བུ་དང་། དེ་ལ་བརྟེན་ནས་སྟོན་པ་ཀོ་ཤཱལི་ནས་ཡུལ་གཞན་
མཉན་ཡོད་དུ་གཤེགས་པ་ལ་སོགས་པའི་གཏམ་ངན་པ་འདི་ལྟ་བུ་ལ་གནས་མལ་
ངན་པ་མཇུག་ཏུ་སྦྱིན་པ་འདི་ཡང་མི་འཐོབ་པ་ཡིན་ན་ཁྱེད་ཀྱི་སྟོན་པ་ཐུགས་རྗེ་དང་
ལྡན་པས་དེས་ན་གནས་མལ་ངན་པ་མཇུག་ཏུ་སྦྱིན་པ་འདི་རྗེས་སུ་གནང་ངོ་ཞེས་དེ་
དག་ལ་དངོས་སུ་ལན་མི་གདབ་པར་གང་ཟག་གཞན་ལ་བརྟེན་ཏེ་ལོན་དེ་སྐད་གདུབ་
པར་བྱའོ། །དགེ་སློང་ཆོས་མ་ཡིན་པ་ལ་ཞེན་ཞིང་འཐབ་ཀྲོལ་བྱེད་པ་དེ་དག་ལ་དགེ་
སློང་མས་ཕྱག་བྱར་མི་རུང་ཡང་སྟན་ལས་ལྡང་བ་གཞན་གྱི་ལུགས་ལ་བརྟེན་ནས་
དབྲི་བར་མི་བྱའོ། །དགེ་སློང་ཆོས་མ་ཡིན་པ་ལ་ཞེན་ཞིང་འཐབ་ཀྲོལ་བྱེད་པ་དེ་དག་
ལ་དགེ་བསྙེན་གྱིས་ཕྱག་མི་བྱ་བར་གོང་དུ་བསྟན་ཟིན་ཅིང་བསོད་སྙོམས་དབུལ་བར་
བྱའོ། །བཞི་པ་ལ་གཉིས། དངོས་དང་། ཞར་བྱུང་ངོ༌། །དང་པོ་ནི། བཟོད་པ་བྱས་པ་
དེ་དག་ལ་མཐུན་པ་ཐོབ་པ་མེད་པར་མཐུན་པ་མི་འབྱུང་ངོ་། །གསོ་སྦྱོང་མེད་པར་རང་
བཞིན་དུ་གནས་པ་ཉིད་མི་འཐོབ་བོ། །དེ་བྱིན་ནས་བྱའོ། །དེ་ནི་ལས་ཀྱིས་སོ། །སྔ་མ་
ཡང་ངོ་། །ཞེས་གསུངས་ཏེ། ཆོས་མ་ཡིན་པ་ལ་མངོན་པར་ཞེན་པ་འཐབ་ཀྲོལ་བྱེད་
པས་བཟོད་པ་གསོལ་ན་དེ་ལ་ལས་རྣམ་པ་བཞི་རིམ་གྱིས་བྱ་སྟེ། བཟོད་པར་བྱ་བ་
གསོལ་བཞིའི་ལས་དང་། དེའི་འོག་ཏུ་མཐུན་པ་སྦྱིན་པ་གསོལ་བཞིའི་ལས་དང་།
དེའི་འོག་ཏུ་མཐུན་པའི་གསོ་སྦྱོང་སྦྱིན་པ་གསོལ་བཞིའི་ལས་དང༌། དེའི་འོག་ཏུ་མཐུན་
པའི་གསོ་སྦྱོང་དངོས་བྱའོ་ཞེས་གཞུང་འདི་དག་གིས་སྟོན་ཏེ། དེའང་ཆོས་མ་ཡིན་པ་ལ་

མངོན་པར་ཞེན་ཅིང་འཐབ་ཀྲོལ་བྱེད་པ་དེ་དག་གིས་དགེ་འདུན་ལ་བཟོད་པ་གསོལ་ཏེ།
དགེ་འདུན་གྱིས་གསོལ་བཞིའི་ལས་ཀྱིས་བཟོད་པ་བྱས་ཟིན་པ་དེ་དག་ལ་རང་གིས་
དགེ་འདུན་ལ་མཐུན་པ་གསོལ་ཏེ། དགེ་འདུན་གྱིས་མཐུན་པ་སྦྱིན་པ་ཐོབ་པ་མེད་
པར་དགེ་འདུན་དང་མཐུན་པ་མི་འབྱུང་ངོ༌། །མཐུན་པ་ཐོབ་ཏུ་ཟིན་ཀྱང་དགེ་འདུན་
ལ་མཐུན་པའི་གསོ་སྦྱོང་གསོལ་ཞིང་མཐུན་པའི་གསོ་སྦྱོང་འཐོབ་པ་མེད་པར་ཆོས་
དང་ཟང་ཟིང་གི་ལོངས་སྤྱོད་གཉིས་ཀྱི་འོས་སུ་གྱུར་པའི་རང་བཞིན་དུ་གནས་པ་ཉིད་
མི་འཐོབ་བོ། །ཊི་ཀ་ལས། མཐུན་པའི་གསོ་སྦྱོང་ཞེས་བྱ་བ་ནི། དོན་དང་མཐུན་པར་
བརྗོད་པ་ཡིན་ཏེ། མཐུན་པར་བསྒྲུབ་པའི་ཕྱིར་གསོ་སྦྱོང་བྱ་བ་ཞེས་བྱ་བའི་ཐ་ཚིག་གོ །
ཞེས་སོ། །མཐུན་པའི་གསོ་སྦྱོང་དེ་དགེ་འདུན་གྱིས་བྱིན་ནས་དེའི་རྗེས་ལ་ཕྱོགས་
གཉིས་ལྷན་ཏུ་ཚོགས་ཏེ་སོ་སོར་ཐར་པའི་མདོ་འདོན་ཞིང་མཐུན་པའི་གསོ་སྦྱོང་དངོས་
བྱའོ། །མཐུན་པའི་གསོ་སྦྱོང་སྦྱིན་པ་དེ་ནི་གསོལ་བཞིའི་ལས་ཀྱིས་སོ། །སྔ་མ་མཐུན་
པོ་སྦྱིན་པ་ཡང་ངོ་སྟེ་གསོལ་བཞིའི་ལས་ཀྱིས་སྦྱིན་ཞེས་སྔ་མར་སྦྱར་རོ། །གཉིས་པ་ནི།
མཐུན་པ་དང་བཀྲ་ཤིས་པ་དང་གནོད་པ་བྱུང་བའི་དོན་དུ་གསོ་སྦྱོང་བྱར་རུང་ངོ་། །
འདི་ལ་དུས་དེ་ཁོ་ནའི་རྒྱུ་ཉིད་དུའོ། །ཞེས་གསུངས་ཏེ། བཅུ་བཞི་པ་དང་བཅོ་ལྔ་པ་
གཉིས་སུ་མ་ཟད་དགེ་འདུན་བྱེ་བ་རྣམས་མཐུན་པར་བསྒྲུབ་པའི་ཕྱིར་དུ་མཐུན་པའི་
གསོ་སྦྱོང་བྱར་རུང་པ་དང་། ཆོས་དང་མཐུན་པའི་བྱ་བ་གང་རུང་ལེགས་འགྲུབ་བྱུང་
བའི་མཇུག་དང་། གཞན་ཡང་ཆོས་དང་འདུལ་བའི་སྐབས་སུ་ཆོས་མ་ཡིན་པ་དང་
འདུལ་བ་མ་ཡིན་པའི་དོན་སྒྲོ་འདོགས་པ་དང་། དགེ་འདུན་བདེ་བའི་སྐབས་སུ་ནད་
དང་སེར་བ་དང་ཆོམ་རྐུན་དང་དམག་དང་རླུང་ལ་སོགས་པ་བཀྲ་མི་ཤིས་པ་འབྱུང་བ་
མཐོང་ན་བཀྲ་ཤིས་པར་བསྒྲུབ་པ་སོགས་ཀྱི་ཕྱིར་བཀྲ་ཤིས་པའི་གསོ་སྦྱོང་བྱར་རུང་
པ་དང༌། རིམས་ཉིན་བཞི་པ་ལ་སོགས་པའི་གནོད་པ་བྱུང་ཟིན་པ་ཞི་བར་བྱ་བའི་དོན་
དུ་གསོ་སྦྱོང་བྱར་རུང་ངོ༌། །མཐུན་པའི་གསོ་སྦྱོང་ལ་སོགས་པ་གསོ་སྦྱོང་གསུམ་པོ་

འདི་ལ་ཚེས་བཅུ་བཞིའམ་བཅོ་ལྔའི་དུས་དེ་ཁོ་ན་ཉིད་དུ་བྱ་བར་མ་ངེས་ཀྱི་མཐུན་པ་
ལ་སོགས་པ་ནམ་བསྒྲུབ་པའི་དུས་དེ་ཁོ་ནའི་རྒྱུ་ཉིད་དུ་བྱའོ། །ལས་བྱེ་བའི་གཞིའོ། །
གཉིས་པ་ཞུ་བ་དང་བྲམ་ཟེའི་བུ་མོའི་སྐབས་ནས་འབྱུང་བ་ལ་གསུམ། མི་མཐུན་པ་
དངོས་བྱེད་པ་དང་བཅས་པ་དང༌། གཟུ་བོ་རྣམས་ཀྱི་བསླབ་བྱ་དང་། ཞར་ལ་དབྱར་
རྙེད་གང་དབང་མི་དབང་བསྟན་པའོ། །དང་པོ་ནི། ཆོས་མ་ཡིན་པ་སྨྲ་བ་དག་གིས་
དབྱེ་བའི་སེམས་ཀྱིས་མཚམས་ཀྱི་ནང་དུ་ལས་ཐ་དད་པར་བྱས་ན་དེ་བྱེ་བ་ཡིན་ནོ། །
འདི་ལ་སོ་སོའི་རང་གི་ལས་ཆགས་སོ། །རང་གི་ཕྱོགས་དང་མཐུན་པ་མ་ཡིན་པ་ལ་ནི་
མི་ཆགས་སོ། །དགེ་འདུན་གྱི་ནི་ཆོས་སྨྲ་བས་བྱས་པ་ཉིད་ན་བྱས་པ་ཉིད་ཡིན་ནོ། །
ཞེས་གསུངས་ཏེ། ལས་བྱེ་བའི་ངོ་བོ་ཇི་ལྟ་བུ་ཞེ་ན། ཆོས་མ་ཡིན་པ་སྨྲ་བ་དག་གིས་
ཆོས་སྨྲ་བ་འདི་དག་བདག་ཅག་གི་ནང་དུ་ཞུགས་པས་ཅི་བྱ། དེ་དག་བདག་ཅག་ལས་
ཐ་དད་པར་གྱུར་ཅིག་སྙམ་དུ་དབྱེ་བའི་སེམས་ཀྱིས་མཚམས་གཅིག་ཉིད་ཀྱི་ནང་དུ་
གསོ་སྦྱོང་ལ་སོགས་པའི་ལས་ཆོས་སྨྲ་བ་དག་ལས་ཐ་དད་པར་བྱས་ན་ལས་དེ་བྱེ་བ་
ཡིན་ནོ། །འདི་ལ་ལུང་རིགས་གཏེར་མཛོད་ལས། ཀུན་སློང་མཚམས་ནང་གཅིགཾ་ཏུ་
ལས་གཉིས་དུས་ཅིག་ཆར་དུ་བྱེད་པར་འདོད་པའི་བསམ་པ་རྒྱུན་མ་ཆད་པ། ཞེས་དང་།
སྦྱོར་བ་མཚམས་ནང་གཅིག་ཏུ་དུས་ཅིག་ཆར་དུ་ལས་ཐ་དད་པར་བྱེད་པའི་ལུས་ངག་
གི་བྱ་བ་བྱེད་པའོ། །ཞེས་དང༌། མཐར་ཐུག་ལས་དེ་གཉིས་ཐ་དད་དུ་བྱས་ཟིན་པར་
གྱུར་ནའོ། །ཞེས་བཤད་དོ། །འོན་ཀྱང་ཆོས་ཕྱོགས་པས་ནི་ཆོས་མིན་ཕྱོགས་པ་ལས་ཐ་
དད་དུ་ལས་བྱེད་ནའང་། ཅིག་ཆར་དུ་བྱ་བར་མ་ངེས་ཤིང༌། ཅིག་ཆར་རམ་རིམ་གྱིས་
བྱས་ཀྱང་རུང་། ཆོས་དང་མི་མཐུན་པ་དབྱེ་བའི་སེམས་ཀྱིས་ལས་མི་བྱེད་པས་ལས་ཀྱི་
དབྱེན་འབྱུང་བའི་གོ་སྐབས་མེད་དེ། ཊཱི་ཀ་ལས། ཆོས་སྨྲ་བ་དག་གིས་མཚམས་ཀྱི་
ནང་དུ་ཆོས་མ་ཡིན་པར་སྨྲ་བ་དག་ལས་ཐ་དད་པར་བྱས་པ་དེ་ནི། ལས་དེ་བྱེ་བར་མི་
འགྱུར་ཏེ། དེ་དག་གི་ལས་དེ་ཆོས་ལས་རྣམ་པར་མ་གཡོས་པ་ཁོ་ནར་བྱེད་པའི་ཕྱིར་རོ། །

ཞེས་གསུངས་པ་ལྟར་རོ། །གཞན་ཡང་ཀློང་རྡོལ་ངག་དབང་བློ་བཟང་གི་འདུལ་བ་
ལས། མཚམས་ནང་གཅིག་ཏུ་དགེ་འདུན་གྲངས་ཚང་བས་ཆོས་དང་མི་མཐུན་པར་
ལྐོག་ཏུ་གྲོས་གཏམ་བྱས་པ་ལྟ་བུའོ། །ཞེས་བཤད་ཀྱང་། ལས་བྱེ་བ་ལ་ཆོ་ག་ཁྱད་པར་
ཅན་གྱི་སྒོ་ནས་གྲོས་སུ་བསྡུར་བའི་བདག་ཉིད་དུ་གྲུབ་པའི་ལས་ཐ་དད་དུ་བྱས་པ་
ཞིག་དགོས་སོ། །ལས་གྱི་དབྱེན་འདི་ནི་སྤྱོད་པའི་དབྱེན་དུ་གཏོགས་པ་ཡིན་ལ། ལྟུང་
བ་ནི་སྦོམ་པོར་འགྱུར་རོ། །ལས་བྱེ་བའི་བདག་ཉིད་ཀྱིས་དགེ་འདུན་བྱེ་བ་འདི་ལ་
མཚམས་གཅིག་ཏུ་ཆོས་ཕྱོགས་དང་ཆོས་མིན་ཕྱོགས་སོ་སོའི་རང་གི་ལས་ཐ་དད་པར་
བྱས་པ་ནི་ཐ་དད་པར་ཆགས་སོ། །ཕྱོགས་གཉིས་སུ་བྱེ་བ་ན་རང་གི་ཕྱོགས་དང་
མཐུན་པ་མ་ཡིན་པ་ལ་ནི་བསྡིགས་སྨད་སོགས་ནན་ཏུར་གྱི་ལས་བྱས་ཀྱང་མི་ཆགས་
སོ། །མཚམས་གཅོད་པ་ལ་སོགས་པ་དགེ་འདུན་གྱི་ལས་ནི་ཆོས་སྨྲ་བས་བྱས་པ་ཉིད་
ན་བྱས་པ་ཉིད་ཡིན་ནོ། །ཆོས་མ་ཡིན་པ་སྨྲ་བ་དག་གིས་བྱས་པ་ཉིད་ན་ནི་བྱས་པ་
ཉིད་མ་ཡིན་ནོ་ཞེས་རང་འགྲེལ་ལས་སོ། །སྐབས་འདིར་འགྲེལ་ཆུང་ལས། དགེ་བ་མི་
དགེ་བའི་དགེ་འདུན་མཚམས་གཅིག་གི་ནང་ན་འཁོད་པ་ལས་དགེ་བའི་དགེ་འདུན་
གྱིས་མཚམས་བཅིང་བ་དང་བཀྲོལ་བ་ནི་མི་དགེ་བའི་དགེ་སློང་ལའང་བཅིང་བ་དང་
བཀྲོལ་བར་ཆུད་དོ། །མི་དགེ་བའི་དགེ་སློང་གིས་མཚམས་བཅིང་བ་དང་བཀྲོལ་བ་ནི་
ཁོ་བདག་གི་ལས་སུ་རུང་གི་དགེ་བའི་དགེ་སློང་གིས་མཚམས་བཅིང་བ་དང་བཀྲོལ་
བར་མི་ཆུད་དེ་ལས་སུ་མི་རུང་ངོ༌། །ཞེས་སོ། །ཤེར་འབྱུང་གི་འགྲེལ་པ་ལས་ཀྱང་དེ་
དང་མཐུན་པར་གསུངས་སོ། གཉིས་པ་ནི། འདི་ལ་གལ་ཏེ་གཟུ་བོ་དག་ཡོད་ན་དགེ་
སློང་མ་རྣམས་ལ་བསྟན་པར་བྱ་བ་ཉིད་ཡིན་ནོ། །དེ་དག་གི་ནི་ཆོས་ཀྱི་ཕྱོགས་དང་
མཐུན་པ་དག་གིས་མི་མཐུན་པ་ཉིད་དོ། །རྗེས་སུ་ཞུགས་ན་དེ་ཉིད་ཉམས་སོ། །དེ་མི་
བྱའོ། །དགེ་སློང་མའི་དགེ་འདུན་ཕྱོགས་དང་གཞན་གྱི་ཕྱོགས་སུ་རྣམ་པར་གནས་པ་
ལ་གདམས་པར་བྱ་བ་ཉིད་ཡིན་ནོ། །བྱེ་བ་ལ་ནི་དེ་ལྟར་མ་ཡིན་ནོ། །གསོལ་བ་ན་

མཐུན་པ་ཉིད་ལ་ངེས་པར་སྦྱར་བར་བྱ་བ་ཉིད་ཡིན་ནོ། །ཞེས་གསུངས་ཏེ། དགེ་འདུན་
བྱེ་བ་འདི་ལ་གལ་ཏེ་སྤྱིར་ཆོས་ཕྱོགས་པ་ཡིན་ཡང་རྩོད་པ་བྱས་ནས་ཕྱོགས་གཉིས་སུ་
མ་ལྷུང་བའི་གཟུ་བོ་དག་ཡོད་ན་དེས་དགེ་སློང་མ་རྣམས་ལ་ཆོས་བསྟན་པར་བྱ་བ་
ཉིད་ཡིན་ནོ། །དེའང་འགྲེལ་ཆུང་ལས། དགེ་འདུན་དགེ་མི་དགེ་སྡེ་གཉིས་སུ་གྱུར་པ་
ལ་དགེ་སློང་མ་ལ་ཆོས་འཆད་པར་བསྐོས་པ་དེ་དག་དགེ་མི་དགེ་གང་དུའང་མ་བལྟས་
ན་ད་བསྐོ་མི་དགོས་ཀྱི་སྔོན་བཞིན་དུ་ཤོད་ཅིག མི་དགེ་བ་ལ་བལྟས་ན་སྔོན་བསྐོས་པ་
མི་བཙན་ཏེ་འཆད་དུ་མི་གནང་ངོ༌། །ཞེས་དང་། གཟུ་བོ་དག་མེད་ན་ཆོས་སྨྲ་བ་དག་
ཁོ་ནས་སོ་ཞེས་ལུང་བྲམ་ཟེའི་བུ་མོས་ཞུས་པ་ལས་སོ། །གཟུ་བོ་དེ་དག་གི་ལས་ནི་
ཆོས་ཀྱི་ཕྱོགས་དང་མཐུན་པ་དག་གིས་མ་འདུས་པའམ་ཕྱིར་བཟློག་བྱས་ན་མི་མཐུན་
པ་སྐྱེད་པ་ཉིད་དོ། །དེ་དག་དང་ལྷན་ཅིག་ལས་བྱས་ན་ཡང་ཆགས་སོ། །དེའང་ཊཱི་ཀ་
ལས། དེ་དག་ནི་དགེ་འདུན་གྱི་ཁོངས་སུ་གཏོགས་པའི་ཕྱིར་དང་། དགེ་འདུན་ལས་ཐ་
མི་དད་པའི་ཕྱིར་རོ། །ཞེས་དང་། ཆོས་མ་ཡིན་པའི་ཕྱོགས་དང་མཐུན་པ་དག་གིས་ནི་
མི་མཐུན་པ་ཉིད་དུ་མི་འགྱུར་བ་དེ་དག་ནི་དགེ་འདུན་གྱི་ཁོངས་སུ་མ་གཏོགས་པའི་
ཕྱིར་དང༌། དགེ་འདུན་ལས་ཐ་དད་པའི་ཕྱིར་རོ། །ཞེས་སོ། །སྐབས་འདིར་འགྲེལ་
ཆུང་ལས། དགེ་མི་དགེ་བའི་དགེ་སློང་གཉིས་སུ་ཆད་པ་ལས་དགེ་སློང་གཅིག་ཅིག་
གང་དུའང་མ་བལྟས་ལ་དགེ་འདུན་གྱིས་ལས་བྱེད་པའི་ཚེ། དགེ་བ་ལ་བལྟས་པའི་
དགེ་སློང་གིས་དགེ་སློང་དེ་ལས་མ་དྲིས་ན་ལས་སུ་མི་རུང་། མི་དགེ་བའི་དགེ་སློང་
གིས་མ་དྲིས་ཀྱང་ཉེས་མེད། ཅེས་སོ། །གཟུ་བོ་རྣམས་ཕྱོགས་གཉིས་པོ་གང་རུང་གི་
རྗེས་སུ་མཐུན་པར་ཞུགས་ན་གཟུ་བོ་དེ་ཉིད་ཉམས་སོ། །གཟུ་བོ་ལས་ཉམས་པ་དེ་
མི་བྱའོ། །དེའང་ཆོས་ཕྱོགས་དང་མཐུན་པར་བྱས་ཀྱང་ཉེས་བྱས་སུ་འགྱུར་བའི་ཕྱིར་ཏེ།
ལུང་ལས། དགེ་འདུན་བྱེ་བར་རྣམ་པར་གནས་པ་ན་གཟུ་བོ་རྣམས་ཀྱིས་ཇི་ལྟར་
བསྒྲུབ་པར་བགྱི། ཕྱོགས་ཅིག་ཤོས་སུ་རང་འགྲོ་བར་ཡང་མི་བྱ། མངགས་པ་གཏང་

༤
བར་ཡང་མི་བྱ་ཞིང་། ཕྱོགས་གཉིས་པར་ཡང་རང་འགྲོ་བར་ཡང་མི་བྱ། མངགས་པ་
གཏང་བར་ཡང་མི་བྱ་བར་ལུས་ཀྱིས་ཀྱང་བསྡམ་པར་བྱ། ངག་གིས་ཀྱང་བསྡམ་པར་
བྱ་ཞིང་། མཚམས་ཀྱི་ཕྱི་རོལ་ཏུ་སོང་སྟེ་གསོ་སྦྱོང་བྱའོ། །ཞེས་གསུངས་པ་ལྟར་རོ། །
ལས་དང་འཁོར་ལོ་མ་བྱེ་བའི་དགེ་སློང་མའི་དགེ་འདུན་དེ་དག་ཆོས་ཀྱི་ཕྱོགས་དང་
གཞན་གྱི་སྟེ་ཆོས་མ་ཡིན་པའི་ཕྱོགས་སུ་དགའ་བ་བསྟེན་ཅིང་རྣམ་པར་གནས་པ་ལ་
དེ་དག་བྱ་བར་མི་འགྱུར་བར་བྱ་བའི་ཕྱིར་གདམས་ཤིང་རྗེས་སུ་བསྟན་པར་བྱ་བ་ཉིད་
ཡིན་ནོ། །དགེ་སློང་མའི་དགེ་འདུན་ལས་དང་འཁོར་ལོ་སྔར་ནས་བྱེ་བ་ལ་ནི་སྔ་མ་དེ་
ལྟར་གདམས་པར་བྱ་བ་ཉིད་མ་ཡིན་ནོ། །དགེ་སློང་མ་ཕྱོགས་གཉིས་སུ་བྱེ་བ་དག་
གིས་བདག་ཅག་ལ་གདམས་ངག་སྟོན་པར་ཞུ་ཞེས་དགེ་འདུན་ལ་གསོལ་བ་ན་སྲིང་
མོ་དག་དང་པོར་མཐུན་པར་གྱིས་ཤིག་ཅེས་མཐུན་པ་ཉིད་ལ་ངེས་པར་སྦྱར་བར་བྱ་
བ་ཉིད་ཡིན་ནོ། །སྲིང་མོ་དག་འཐབ་པའི་མཚན་མ་བོར་ལ་ཆུ་དང་འོ་མ་འདྲེས་པ་
བཞིན་དུ་གྱུར་ན་གདོད་གདམས་ངག་སྟོན་ཞེས་སྨྲ་དགོས་པར་འགྲེལ་ཆུང་ལས་གསུངས་
སོ། །གསུམ་པ་ནི། དབྱར་གྱི་རྙེད་པ་ནི་ཆོས་སྨྲ་བ་དབང་བ་ཉིད་དོ། །གཉིས་ཀ་འདུས་
པ་ལ་བྱེ་བྲག་ཏུ་མ་བྱས་པར་བགོ་བཤའ་བྱ་བ་དགེ་འདུན་ལ་ཕུལ་བ་ཡང་ངོ་། །དེ་ལ་
གལ་ཏེ་དགེ་འདུན་གྱི་ཚད་ཉིད་ཡིན་ན་དེ་དག་གོ །གལ་ཏེ་ཉུང་བ་ཉིད་ཡིན་ལ་ཅིག་
ཤོས་ནི་དེ་ཉིད་ཡིན་ན་གང་གིས་པང་བར་ཕུལ་བའོ། །གལ་ཏེ་གཉིས་ཀའི་ན་གཉིས་
ཀའོ། །དེ་ལ་གང་ཟག་ལས་ཆ་ཉིད་ཡིན་གྱི་དགེ་འདུན་ལས་མ་ཡིན་ནོ། །ཞེས་
གསུངས་ཏེ། དགེ་འདུན་བྱེ་བ་ན་དབྱར་གྱི་རྒྱུ་ལས་བྱུང་བའི་རྙེད་པ་ནི་ཆོས་སྨྲ་བ་ལ་
དབུང་བ་ཉིད་ཡིན་གྱི། །ཆོས་མ་ཡིན་པར་སྨྲ་བ་དག་མི་དབང་བ་ཉིད་དོ། །དབྱར་གྱི་
རྙེད་པ་དེ་ཕྱོགས་གཉིས་ཀ་འདུས་པ་ལ་ཕྱོགས་འདི་ཁོ་ན་ལ་འབུལ་ཞེས་བྱེ་བྲག་ཏུ་མ་
བྱས་པར་བགོ་བཤའ་བྱ་བ་ཆོས་གོས་ལ་སོགས་པ་དགེ་འདུན་ཙམ་ལ་ཕུལཾ་བ་ཡང་ངོ་
སྟེ་ཆོས་སྨྲ་བ་རྣམས་ལ་དབང་བ་ཉིད་ཡིན་ནོ་ཞེས་སྔ་མར་སྦྱར་རོ། །ཆོས་མ་ཡིན་པ་སྨྲ་

བ་དག་མི་དབང་ངོ་། །འགྲེལ་ཆུང་ལས། བགོས་ཏེ་བྱིན་ན་དེ་བཞིན་དུ་སོ་སོར་དབང་
ངོ་། །ཞེས་གསུངས་སོ། །དེ་ལྟར་རྙེད་པ་དབང་བ་དེ་ལ་གལ་ཏེ་ཆོས་སྨྲ་བ་བཞི་ཡན་
ཆད་དགེ་འདུན་གྱི་ཚད་ཉིད་ཡིན་ན་ཆོས་སྨྲ་བ་དེ་དག་ལ་རྙེད་པ་དེ་དབང་བར་གཞག་
གོ །ཕྱོགས་གཉིསཾ་ཀ་འདུས་པ་ལ་བྱེ་བྲག་ཏུ་མ་བྱས་པར་གོས་ལ་སོགས་པའི་རྙེད་པ་
ཕུལ་བ་ན་གལ་ཏེ་ཆོས་སྨྲ་བ་དག་ནི་དགེ་འདུན་གྱི་ཚད་བས་ཉུང་བ་ཉིད་ཡིན་ལ།
ཅིག་ཤོས་ཆོས་མ་ཡིན་པ་སྨྲ་བ་ནི་དགེ་འདུན་གྱི་ཚད་དེ་ཉིད་ཡིན་ན་གང་ཟག་གང་གི་
པང་བར་རྙེད་པ་དེ་ཕུལ་བའི་ཕྱོགས་དེ་ལ་རྙེད་པ་དེ་དབང་བའོ། །པང་བ་ཞེས་སྨོས་
པ་ནི་ལག་པ་དང་རྐང་པའི་དྲུང་དག་གི་དཔེ་ཡིན་ནོ་ཞེས་ཊཱི་ཀ་ལས་སོ། །གལ་ཏེ་
ཕྱོགས་གཉིས་ཀའི་པང་བ་ལ་སོགས་པར་ཕུལ་ན་ཕྱོགས་གཉིས་ཀ་དབང་བའོ། །དེ་
ཕྱོགས་གཉིས་ཀས་ཇི་ལྟར་བགོ་བར་བྱ་ཞེ་ན། ཕྱོགས་གཉིས་ཀ་དབང་བའི་རྙེད་པ་དེ་
ལ་ཕྱོགས་གཉིས་ཀའི་གང་ཟག་གི་གྲངས་ཇི་སྙེད་ཡོད་པ་དེ་སྙེད་ལོས་ཆ་ཉིད་དུ་བགོ་
བར་བྱ་བ་ཡིན་གྱི། ཆོས་དང་ཆོས་མིན་པ་སྨྲ་བའི་དགེ་འདུན་གྱི་ཕྱོགས་གཉིས་ལས་
ཕྱེད་ཕྱེད་དུ་བགོ་བ་ནི་མ་ཡིན་ནོ། །ལས་ཕྱེ་བའི་གཞི་ཞུ་བ་དང་བྲམ་ཟེའི་བུ་མོའི་
སྐབས་རྫོགས་སོ། །ལས་བྱེ་བ་དེ་སླར་བསྡུམ་ཚུལ་ནི་གོང་དུ་བཤད་པ་བཞིན་ཆོས་
མིན་པ་ལ་ཕྱོགས་པས་ཐོག་མར་ཆོས་ཕྱོགས་པ་ལ་བཟོད་པ་གསོལ་ཞིང་དེ་ནས་
གསོལ་བཞིའི་ལས་ཀྱིས་བཟོད་པར་བྱ་བ་དང་། དེ་ནས་མཐུན་པ་གསོལ་ཞིང་མཐུན་
པ་སྦྱིན་པ་ལ་སོགས་པ་རིམ་བཞིན་བྱ་བ་དེའོ། །ལས་ཕྱེ་བའི་གཞི་རྫོགས་སོ།། །།
གཉིས་པ་འཁོར་ལོའི་རྩོད་པ་ལ་བཞི་ལས། དང་པོ་གླེང་གཞི་ནི་རྒྱལ་པོའི་ཁབ་ཏུ་ལྷས་
བྱིན་གྱིས་དགེ་འདུན་འཁོར་ལོའི་དབྱེན་བྱས་པ་ལ་བརྟེན་ནས་བཅས་སོ། །གཉིས་པ་
དགོས་པ་ནི། དབྱེན་ངོས་ཟིན་པས་དབྱེན་ལ་བརྟེན་པའི་ཉེས་པ་བྱུང་ཟིན་ཕྱིར་བཅོས་
པ་དང་། མ་བྱུང་བ་འབྱུང་དུ་མི་འཇུག་པ་སོགས་སོ། །གསུམ་པ་ངོ་བོ་ནི་འཛམ་བུའི་
གླིང་དུ་སྟོན་པ་མངོན་སུམ་དུ་བཞུགས་པའི་གནས་ལས་གཞན་མཚམས་གཅིག་གི་

ནང་དུ་དབྱེ་བྱ་སོ་སྐྱེའི་དགེ་སློང་ཁ་སྐོང་བར་འོས་པ་བརྒྱད་ཡན་ཆད་ཀྱི་གྲངས་ཚང་བ་
ལ། དུས་བསྟན་པ་ལ་སྐྱོན་བྱུང་ནས་སྟོན་པ་མྱ་ངན་ལས་འདའ་ཁའམ་འདས་ཟིན་མ་
ཡིན་པར། འབྱེད་པ་པོ་ཁ་སྐོང་བར་འོས་པས་གཞི་ལ་འདུ་ཤེས་མ་འཁྲུལ་ཞིང་ཀུན་
སློང་སོ་སོར་འབྱེད་འདོད་ཀྱིས་ཆོས་ལས་ཆོས་མ་ཡིན་པའི་ཕྱོགས་སུ་ཕྱེས་པའོ། །བཞི་
པ་གཞུང་དོན་ལ་གསུམ། སྦྱོར་བའི་མཚན་ཉིད་དང༌། གཞིའི་སེལ་བ་དང་། བསམ་
པའི་མཚན་ཉིད་དོ། །དང་པོ་ནི། དགེ་འདུན་གྱི་དབྱེན་ནི་ཆོས་ལས་ཐ་དད་པའི་དངོས་
པོ་གསོལ་བས་སམ་དོན་དེས་ཚུལ་ཤིང་ལེན་དུ་གཞུག་པས་སོ། །ཞེས་གསུངས་ཏེ།
དགེ་འདུན་གྱི་འཁོར་ལོའི་དབྱེན་ནི་རྒྱུ་གཉིས་ཀྱིས་འགྱུར་ཏེ། ཆོས་ཐར་བའི་ལམ་
ལས་ཐ་དད་པའི་དངོས་པོ་ལྷས་སྦྱིན་གྱི་བསླབ་ཚིག་ལྔ་ལྟ་བུ་གསོལ་བས་སམ། ཡང་
ན་བསླབ་ཚིག་ལྔ་པོ་འདི་དག་གིས་དག་པ་དང་གྲོལ་བ་འཐོབ་པར་འདོད་པ་དེས་ཚུལ་
ཤིང་ལོངས་ཤིག་ཅེས་ཆོས་ལས་ཐ་དད་པའི་དངོས་པོར་བྱ་བའི་དོན་དེས་ལུས་ཀྱིས་
ཚུལ་ཤིང་ལེན་དུ་གཞུག་པས་དགེ་འདུན་འབྱེད་པར་བྱེད་པས་སོ། །དེ་ལ་བསླབ་ཚིག་
ལྔ་ཇི་ལྟར་གསོལ་བ་ནི། ལུང་གཞི་ལས། འོ་མ་ཤ་དང་ལན་ཚྭ་དང༌། །གོས་དྲས་
དགོན་པར་གནས་པ་དང༌། །ཞེས་པ་ལྟར་ཀརྨ་ཤ་ཏཾ་ལས། ཚེ་དང་ལྡན་པ་གང་དག
དགེ་སྦྱོང་གོའུ་ཏ་མ་ནི་ཤ་ཟ་སྟེ། བདག་ཅག་གིས་ཤ་བཟའ་བར་མི་བྱའོ། །དེ་ཅིའི་
ཕྱིར་ཞེ་ན། གཞི་དེ་ལས་སྲོག་ཆགས་གསོད་པར་འགྱུར་བའི་ཕྱིར་རོ། །དགེ་སྦྱོང་གོའུ་
ཏ་མ་ནི་འོ་མ་འཐུངས་ཏེ། བདག་ཅག་གིས་བཏུང་བར་མི་བྱའོ། །དེ་ཅིའི་ཕྱིར་ཞེ་ན།
གཞི་དེ་ལས་བེའུ་ལ་གནོད་པའི་ཕྱིར་རོ། །དགེ་སྦྱོང་གོའུ་ཏ་མ་ནི་ལན་ཚྭ་ཟ་སྟེ། བདག་
ཅག་གིས་བཟའ་བར་མི་བྱའོ། །དེ་ཅིའི་ཕྱིར་ཞེ་ན། ཁུ་བ་ལས་གྱུར་པའི་ཕྱིར་རོ། །
དགེ་སྦྱོང་གོའུ་ཏ་མ་ནི་གོས་དྲས་པ་གྱོན་ཏེ། བདག་ཅག་གིས་བགོ་བར་མི་བྱའོ། །དེ་
ཅིའི་ཕྱིར་ཞེ་ན། གཞི་དེ་ལས་དད་པས་སྦྱིན་པར་བྱ་བ་ཆུད་ཟོས་པར་འགྱུར་བའི་ཕྱིར་
རོ། །དགེ་སྦྱོང་གོའུ་ཏ་མ་ནི་དགོན་པ་ན་གནས་པར་བྱེད་དེ། །བདག་ཅག་ནི་གྲོང་དུ་

གནས་པར་བྱའོ། །དེ་ཅིའི་ཕྱིར་ཞེ་ན། གཞི་དེ་ལས་དད་པས་སྦྱིན་པར་བྱ་བ་ཡོངས་སུ་
མ་སྤྱད་པར་འགྱུར་བའི་ཕྱིར་རོ། །ཚེ་དང་ལྡན་པ་དག་ཁྱེད་ཅག་ལས་གང་བརྟུལ་
ཞུགས་ཀྱི་གནས་ལྔ་པོ་འདི་དག་གིས་དག་པ་དང་གྲོལ་བ་དང་ངེས་པར་འབྱུང་བར་
འདོད་པ་དང་། བཟོད་པ་དང༌། ལེགས་པར་འཛིན་པ་དེས་དགེ་སྦྱོང་གོ་ཏའུ་མ་ལས་
རིང་དུ་གྱིས་ཤིག སོགས་ནས། ཚུལ་ཤིང་ལོངས་ཤིག ཅེས་པའི་བར་རོ། །གཞན་
ཡང་ལུང་གཞི་ལས། རྒྱུ་གཉིས་ཀྱིས་དགེ་འདུན་གྱི་དབྱེན་དུ་འགྱུར་ཏེ། གསོལ་བའི་
ལས་དང་ཚུལ་ཤིང་ལེན་པས་སོ། །གསོལ་བའི་ལས་ནི་ཇི་ལྟ་བུ་ཞེ་ན། འདི་ལྟར་ལྷ་
སྦྱིན་གྱིས་དགེ་སློང་རྣམས་ལ་གོ་བར་བྱེད། ཀུན་ཏུ་གོ་བར་བྱེད། སློབ་པར་བྱེད།
འཛིན་དུ་འཇུག་པར་བྱེད་དེ། ཚེ་དང་ལྡན་པ་དགེ་སྦྱོང་གོ་ཏ་མ་ནི་འདི་སྐད་ཅེས་
བརྟུལ་ཞུགས་ཀྱི་གཞི་ལྔས་དགེ་སློང་དག་པ་དང༌། གྲོལ་བ་དང་། ངེས་པར་འབྱུང་བ་
དང༌། བདེ་བ་དང༌། སྡུག་བསྔལ་ལས་འདའ་བར་འགྱུར། བདེ་བ་དང་སྡུག་བསྔལ་
ལས་འདས་པ་ཐོབ་པར་འགྱུར་ཏེ། ཚེ་དང་ལྡན་པ་དག་ལྔ་གང་ཞེ་ན། དགེ་སློང་དགོན་
པ་པ་ཉིད་ནི་སོགས་ནས། དགེ་སློང་ཤིང་དྲུང་པ་ཉིད་དང་། བསོད་སྙོམས་པ་ཉིད་དང་།
ཆོས་གོས་གསུམ་པ་ཉིད་དང༌། ཕྱག་དར་ཁྲོད་པ་ཉིད་ནི་དག་པ་དང་། གྲོལ་བ་དང་།
ངེས་པར་འབྱུང་བ་དང་། བདེ་བ་དང་སྡུག་བསྔལ་ལས་འདའ་བར་འགྱུར། བདེ་བ་
དང་སྡུག་བསྔལ་ལས་འདས་པ་ཐོབ་པར་འགྱུར་རོ་ཞེས་ཟེར་ན། ཚེ་དང་ལྡན་པ་དག་
ཁྱེད་ཅག་ལས་གང་བརྟུལ་ཞུགས་ཀྱི་གཞི་ལྔ་པོ་འདི་དག་གིས་དག་པ་དང་། གྲོལ་བ་
དང༌། ངེས་པར་འབྱུང་བར་མི་བཟོད་པ་དེ་དགེ་སྦྱོང་གོ་ཏ་མ་ལས་རིང་དུ་གྱིས་ཤིག
ཐ་དད་པར་གྱིས་ཤིག རྒྱང་སྲིངས་ཤིག་ཅེས་ཟེར་བ་འདི་ནི་གསོལ་བ་སྟེ། དེ་ལྟ་བུ་ནི་
གསོལ་བའི་ལས་ཡིན་ནོ། །ཚུལ་ཤིང་ལེན་པ་ཇི་ལྟ་བུ་ཞེ་ན། འདི་ལྟར་ལྷ་སྦྱིན་གྱིས་
དགེ་སློང་རྣམས་ལ་སོགས་གོང་ལྟར་ལ། ཁྱད་པར་ནི། ངེས་པར་འབྱུང་བར་མི་བཟོད་
པ་དེ་དགེ་སྦྱོང་གོ་ཏ་མ་ལས་རིང་དུ་འགྱུར། ཐ་དད་པར་འགྱུར། རྒྱང་སྲིངས་བར་

འགྱུར་གྱིས་ཚུལ་ཤིང་ལོངས་ཤིག་ཅེས་ལྷ་སྦྱིན་བདག་ཉིད་དང་ལྔས་ཚུལ་ཤིང་ལེན་པ་
ཡིན་ཏེ། དེ་ལྟ་བུ་ནི་ཚུལ་ཤིང་ལེན་པས་ཡིན་ནོ། །ཞེས་སོ། །གཉིས་པ་ནི། དབྱེ་བར་
བྱ་བ་དག་དགེ་འདུན་གྱི་ཚད་ཉིད་མ་ཡིན་པ་དང་། མཚམས་ཀྱི་ནང་ན་གཞན་དགེ་
འདུན་གྱི་ཚད་དག་ཀྱང་མེད་པ་ཡིན་ན་དེ་ནི་མི་ཆགས་སོ། །ཞེས་གསུངས་ཏེ། གང་
དབྱེ་བར་བྱ་བ་ཆོས་མིན་པ་དག་བཞི་ཡན་ཆད་ཀྱི་དགེ་འདུན་གྱི་ཚད་ཉིད་མ་ཡིན་པ་
དང༌། མཚམས་ཀྱི་ནང་ན་གང་ལས་དབྱེ་བར་བྱ་བ་གཞན་ཆོས་ཕྱོགས་པ་བཞི་ཡན་
ཆད་དགེ་འདུན་གྱི་ཚད་དག་ཀྱང་མེད་པ་ཉིད་ཡིན་ནུ་འབྱེད་པར་བྱེད་པས་དགེ་
འདུན་འབྱེད་པ་དེ་ནི་མི་ཆགས་སོ། །འབྱེད་པར་བྱེད་པ་ཉིད་ཀྱིས་ཆོས་མ་ཡིན་པའི་
ཕྱོགས་ཀྱི་དགེ་འདུན་གྱི་ཁ་བསྐང་དུ་ཡང་མི་རུང་ངོ་ཞེས་ཊཱི་ཀ་ལས་སོ། །གསུམ་པ་ནི།
ཆོས་དང་ཆོས་མ་ཡིན་པ་གཉིས་ཀ་དེ་བཞིན་དུ་ཤེས་ན་མཚམས་མེད་པའོ། །དབྱེན་ལ་
ཆོས་སུ་འདུ་ཤེས་པས་ཀྱང་ངོ་། །ཞེས་གསུངས་ཏེ། བསམ་པ་གང་ཡང་རུང་བས་
འབྱེད་པ་ཐམས་ཅད་ལ་མཚམས་མེད་པར་འགྱུར་རམ་ཞེ་ན། བསླབ་པ་གསུམ་གྱི་
ཆོས་དང༌། བསླབ་ཚིག་ལྔ་ལྟ་བུའི་ཆོས་མ་ཡིན་པ་གཉིས་ཀ་རིམ་བཞིན་ཆོས་དང་
ཆོས་མ་ཡིན་པ་རང་རང་གི་ངོ་བོ་དེ་བཞིན་དུ་འདུ་ཤེས་ནས་དགེ་འདུན་འབྱེད་པར་
བྱེད་ན་མཚམས་མེད་པའོ། །ཕྱིན་ཅི་ལོག་ཏུ་འདུ་ཤེས་པས་ནི་མཚམས་མེད་པར་མི་
འགྱུར་ཏེ། དེ་ལ་བསམ་པས་ལོག་པར་བསྒྲུབས་པ་མེད་པའི་ཕྱིར་རོ་ཞེས་རང་འགྲེལ་
ལས་སོ། །ཅིའི་ཕྱིར་མཚམས་མེད་པ་ཞེས་བྱ་ཞེ་ན། ཚེ་རབས་གཞན་གྱི་ལས་དག་
གིས་འདི་རྣམ་པར་སྨིན་པར་འགྱུར་བའི་བར་ཆད་མི་ནུས་པས་ན་མཚམས་མེད་པའམ།
ཡང་ན་དེ་བྱེད་པའི་གང་ཟག་འདི་ནས་ཤི་འཕོས་པ་ན་དམྱལ་བར་སྐྱེ་བ་ལ་བར་ཆད་
མེད་པའི་ཕྱིར་མཚམས་མེད་པ་ཞེས་སྨོས་སོ། །ཆོས་དང་ཆོས་མ་ཡིན་པ་གཉིས་ཀ་ལ་
དེ་བཞིན་དུ་འདུ་ཤེས་པ་ཡོད་ན། དབྱེན་ལ་ཆོས་མིན་དུ་འདུ་ཤེས་པ་དང་ཡིད་གཉིས་
ཟ་བས་དབྱེན་བྱེད་ན་མཚམས་མེད་དུ་འགྱུར་བར་མ་ཟད་དགེ་འདུན་འཁོར་ལོའི་

–
བ
7
དབྱེན་བྱས་ནས་སླར་མ་འདུམ་གྱི་བར་དུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་
ཁམས་ན་ཆོས་ཀྱི་འཁོར་ལོ་རྒྱུན་ཆད་དེ་འགྲོ་རྣམས་ཐར་བ་ལས་བཟློག་པ་ནི་དགའ་
རབ་དབང་ཕྱུག་ལ་ཕན་པ་ཆེན་པོའོ་སྙམ་པ་ལ་སོགས་པའི་རྣམ་པས་དགེ་འདུན་
དབྱེན་ལ་ཆོས་སུ་འདུ་ཤེས་པས་ཀྱང་ངོ་སྟེ་དབྱེན་བྱེད་ན་མཚམས་མེད་པར་འགྱུར་རོ་
ཞེས་པའོ། །འདིའི་ཕྱིར་བཅོས་ནི་ལུང་ལས་མཆོག་ཟུང་གིས་འདུམས་མཛད་པར་
བཤད་པ་དེ་ཡིན་ནོ། །དབྱེན་བསྡུམས་པའི་ཕན་ཡོན་ཡང་ལུང་གཞི་ལས། དེ་བཞིན་
གཤེགས་པའི་ཉན་ཐོས་ཀྱི་དགེ་འདུན་བྱེ་བ་སླར་སྡོམ་བྱེད་པ་དེ་ནི་བསོད་ནམས་མང་
པོ་ཚད་མེད་ཅིང་གྲངས་མེད་པ་བསྐྱེད་པར་འགྱུར་རོ། །དཔེར་ན་འགའ་ཞིག་གིས་སྐུ་
དུམ་བུ་བརྒྱར་གཏུབས་པ་འཕྲོ་དང་འཕྲོར་སྦྱོར་བར་བྱེད་པ་དེ་བཞིན་དུ་གང་ཞིག དེ་
བཞིན་གཤེགས་པའི་ཉན་ཐོས་ཀྱི་དགེ་འདུན་བྱེ་བ་སླར་སྡུམ་བྱེད་པ་དེ་ནི་བསོད་
ནམས་མང་པོ་ཚད་མེད་ཅིང་གྲངས་མེད་པ་བསྐྱེད་པར་འགྱུར་རོ། །གང་ཟག་བཞི་པོ་
འདི་དག་ནི་ཚངས་པའི་བསོད་ནམས་བསྐྱེད་པར་འགྱུར་རོ། །བཞི་གང་ཞེ་ན། ཞེས་
སྔོན་མེད་པའི་ས་ཕྱོགས་སུ་དེ་བཞིན་གཤེགས་པའི་སྐུ་གདུང་གི་མཆོད་རྟེན་བྱེད་པ་
དང༌། སྔོན་མེད་པའི་ས་ཕྱོགས་སུ་ཕྱོགས་བཞིའི་དགེ་འདུན་གྱི་གཙུག་ལག་ཁང་བྱེད་
པ་དང༌། དེ་བཞིན་གཤེགས་པའི་ཉན་ཐོས་ཀྱི་དགེ་འདུན་བྱེ་བ་སྡུམ་པ་དང་། བྱམས་
སོགས་ཚད་མེད་པ་སྒོམ་པ་རྣམས་གསུངས་སོ། །ཆོས་ཀྱི་འཁོར་ལོ་ལས་དགེ་འདུན་མི་
མཐུན་ཕྱོགས་སུ་བྱེ་བའི་གཞིའོ།། །།
གསུམ་པ་དེ་ལས་གཞན་པའི་རྩོད་པ་ཞི་བར་བྱ་བ་ལ་བཞི་ལས། དང་པོ་གླེང་གཞི་ནི་
སིངྒ་ལའི་རྒྱལ་པོའི་བུ་མོ་མུ་ཏིག་ཅན་གྱིས་སངས་རྒྱས་ཀྱི་སྐུ་གཟུགས་རས་ལ་བྲིས་པ་
སོགས་མཇལ་བས་བདེན་པ་མཐོང་སྟེ་རྒྱུན་ཞུགས་ཐོབ་པའི་ཚེ། སངས་རྒྱས་ལ་བསྔགས་
ཤིང་དད་པས་རྒྱང་ནས་ཕྱག་འཚལ་ཞིང་། མུ་ཏིག་བྲེ་གསུམ་ཚོང་པ་རྣམས་ལ་བསྐུར་
ནས་ཆ་གཅིག་སངས་རྒྱས་ལ། ཆ་གཅིག་ཆོས་ལ། ཆ་གཅིག་ནི་དགེ་འདུན་ལ་ཕུལ་

ཅིག་སྨྲས། ཚོང་པས་དེ་བཞིན་དུ་ཕུལ་བའི་ཚེ། བཅོམ་ལྡན་འདས་ཀྱིས་ཆོས་ཀྱི་ཆ་ནི་
ཆོས་སྨྲ་བའི་གང་ཟག་རྣམས་ཀྱི་ཡིན་ནོ། །ཞེས་གསུངས་པས། མདོ་སྡེ་འཛིན་པ་
རྣམས་ཀྱིས་ཁོ་བོ་ཅག་མདོ་སྡེ་འཛིན་པ་ཡིན་པས་རྙེད་པ་འདི་ཁོ་བོ་ཅག་དབང་ཟེར།
དེ་བཞིན་དུ་འདུལ་བ་འཛིན་པ་དང་མ་མོ་འཛིན་པ་རྣམས་ཀྱིས་ཀྱང་ཁོ་བོ་ཅག་དེ་དང་
དེ་འཛིན་པ་ཡིན་པས་རྙེད་པ་འདི་ཁོ་བོ་ཅག་དབང་ཟེར་ནས་འཐབ་པ་དང་མཚང་འདྲུ་
བ་འགྱེད་པར་གྱུར་པ་ན། སྟོན་པས། དགེ་སློང་དག་མ་འཐབ་ཅིག མཚང་མ་འབྲུ་ཞིག
མ་འགྱེད་ཅིག བཞི་པོ་འདི་དག་ནི་རྩོད་པ་ཡིན་ཏེ། བཞི་གང་ཞེ་ན། འགྱེད་པའི་ཕྱིར་
རྩོད་པ་དང་། མི་གདམས་པའི་ཕྱིར་རྩོད་པ་དང་། ལྟུང་ཕྱིར་རྩོད་པ་དང་། བྱ་ཕྱིར་རྩོད་
པའོ། །ཞེས་སོགས་གསུངས་པ་དང༌། ཡང་ལྗོངས་ཤིག་ཏུ་དབྱར་གནས་པའི་དགེ་
འདུན་རྣམས་ལ་རྩོད་པ་བྱུང་བ་ལ་བརྟེན་ནས་མངོན་སུམ་དང་གང་མང་སོགས་ཞི་བྱེད་
རྣམས་ཀྱིས་ཇི་ལྟར་ཞི་བར་བྱེད་ཚུལ་རྒྱས་པར་གསུངས་སོ། །གཉིས་པ་དགོས་པ་ནི་
རྩོད་པ་ཞི་བར་འགྱུར་བའོ། །གསུམ་པ་ངོ་བོ་ནི་དགྲ་བོས་མི་མཐུན་པར་སྨྲས་པའི་
ཚིག་གི་ཕྱིར་སེམས་གཞོལ་བའི་འཁོན་འཛིན་གྱི་ཤེས་པ་དང་དེས་ཀུན་ནས་བསླངས་
པའི་ལུས་ངག་གི་ལས་ལ་ཞི་བྱེད་གང་རུང་གིས་ཇི་ལྟར་ཞི་ཚུལ་གྱི་རྣམ་གཞག་གོ ། །
བཞི་པ་གཞུང་དོན་ལ་གཉིས། གཞིའི་སྐབས་ནས་འབྱུང་བ་དང་། ཞུ་བའི་སྐབས་ནས་
འབྱུང་བའོ། །དང་པོ་ལ་གསུམ། འཁྲུག་ལོང་གི་རྒྱུ་དང་། ཞི་བྱེད་ཀྱི་ཆོས་དང་། དེ་དང་
འབྲེལ་བའི་བསླབ་བྱའོ། །དང་པོ་ལ་གཉིས། ཞར་བྱུང་བམ་གྲངས་སྨོས་པ་དང་། དོན་
དངོས་སོ། །དང་པོ་ནི། འདུལ་བའི་མདོ་བམ་པོ་དགུ་པ། ཞེས་འདུལ་བའི་མདོ་བམ་
པོ་དགུ་པ་ལ་འདི་ནས་འཇུག་པར་བྱའོ་ཞེས་པའོ། །གཉིས་པ་ནི། འཁྲུག་ལོང་གི་རྒྱུ་
བཞིའོ། །དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་དང་། སྤོང་བ་དང་། ལྟུང་
བ་དང་བཅས་པ་ཉིད་དང་། ལས་ལ་མཐུན་པ་མི་སྦྱིན་པའོ། །ཞེས་གསུངས་ཏེ། དེའང་
རྩོད་པའི་རྒྱུ་གཉིས་ལས། ནང་ན་ཡོད་པ་ནི། རྩ་བ་བདག་ཏུ་འཛིན་པ་དང་། དེ་ལས་

བྱུང་བའི་འདོད་ཆགས་དང་ཁོང་ཁྲོ་ལ་སོགས་པའི་ཉོན་མོངས་པ་རྣམས་སོ། །ཕྱི་ན་
ཡོད་པ་ནི། འཁྲུག་ལོང་ངམ་རྩོད་པ་དག་གི་རྒྱུ་བཞིའོ། །བཞི་གང་ཞེ་ན། དང་པོ་
འགྱེད་པའི་ཕྱིར་རྩོད་པའི་རྒྱུ་ནི། དངོས་པོའི་དེ་བཞིན་ཉིད་དམ་རང་བཞིན་མི་རྟག་པ་
དང་། བདག་མེད་པ་ལ་སོགས་པ་ཡིན་པ་ལ་རྟག་པ་དང༌། བདག་ཡོད་པ་ལ་སོགས་
པ་ལོག་པར་བསྒྲུབ་པ་དང་། གཉིས་པ་མི་གདམས་པའི་ཕྱིར་རྩོད་པའི་རྒྱུ་ནི།
གདམས་ངག་འཇོག་པ་དང་གསོ་སྦྱོང་འཇོག་པ་དང་དགག་དབྱེ་འཇོག་པའི་རིམ་པ་
དེས་གང་ཟག་ལྟུང་བ་འབྱིན་པ་པོ་གཞན་དེ་དགེ་སློང་རང་བཞིན་དུ་གནས་པ་ལས་
ལོགས་ཤིག་ཏུ་སྤོང་བ་ཉིད་དང་། གསུམ་པ་ལྟུང་བའི་ཕྱིར་རྩོད་པ་འབྱུང་བའི་རྒྱུ་ནི། །
གླེང་བྱ་ལ་ལྟུང་བ་སྡེ་ལྔ་ལས་གསོ་བའི་ལྷག་མ་དང་བཅས་པའི་ལྟུང་བ་གང་ཡང་རུང་
བ་དང་བཅས་པ་ཉིད་དང༌། བཞི་པ་བྱ་བ་ལས་ཀྱི་ཕྱིར་རྩོད་པ་འབྱུང་བའི་རྒྱུ་ནི། ལས་
ལ་འདུ་བ་མི་སྟེར་བ་དང་ཕྱིར་བཟློག་བྱེད་པས་མཐུན་པ་མི་སྦྱིན་པའོ། །གཉིས་པ་ཞི་
བྱེད་ཀྱི་ཆོས་ལ་གཉིས་ལས། དང་པོ་མདོར་བསྟན་པ་ནི། རྒྱུ་དང་པོ་ལས་བྱུང་བ་ནི་
རྒྱུད་གཅིག་ཏུ་བྱ་བས་ཉེ་བར་ཞིའོ། །རྒྱུ་གཉིས་པ་ལས་བྱུང་བ་ནི་འདི་དང་དག་པ་སྦྱིན་
པས་སོ། །རྒྱུ་གསུམ་པ་ལས་བྱུང་བ་ནི་ཕྱིར་བཅོས་པ་དང་ངེས་པར་འཛིན་པ་ལ་སྒྱུར་
བ་ཉིད་སྦྱིན་པས་སོ། །ཐ་མ་ནི་སྦྱིན་དུ་གཞུག་པས་སོ། །ཞེས་གསུངས་ཏེ། རྩོད་པ་དེ་
དག་ཇི་ལྟར་ཞི་བར་བྱ་ཞེ་ན། ཞི་བྱེད་ལ་གཉིས་ལས། ནང་གི་ཞི་བྱེད་ནི་བདག་མེད་པ་
སྒོམ་པ་དང་། སྙིང་རྗེ་ཁྱད་པར་ཅན་རྒྱུད་ལ་སྐྱེད་པ་སོགས་སོ། །ཕྱིའི་ཞི་བྱེད་ལ་སོ་
ཐར་གྱི་མདོའི་སྡོམ་གྱིས་བསྡུས་པ་ནི། མངོན་སུམ་དྲན་པ་མ་མྱོས་དང༌། །དེ་བཞིན་
གང་མང་ངོ་བོ་ཉིད་(འཚོལ་བ}། །རྩ་རྣམས་བཀྲམ་པ་ལྟ་བུ་དང་། །ཁས་བླང་བར་ནི་བྱ་བ་
འོ། །ཞེས་བདུན་དུ་བསྡུས་ནས་གསུངས་སོ། །དེའི་སྟེང་དུ་ལས་ལ་མཐུན་པ་སྦྱིན་པ་
བསྣན་པས་བརྒྱད་དོ། །དེ་བརྒྱད་པོ་རྩོད་པ་བཞི་པོ་སོ་སོའི་ཞི་བྱེད་ལ་ཇི་ལྟར་འཇུག་
ཚུལ་ནི། དེ་ལ་རྒྱུ་དང་པོ་དངོས་པོའི་དེ་བཞིན་ཉིད་ལོག་པར་བསྒྲུབས་པ་ལས་བྱུང་བ་

འགྱེད་ཕྱིར་རྩོད་པ་ནི་མངོན་སུམ་དང་གང་མང་གི་སྒོ་ནས་རྒྱུད་གཅིག་ཏུ་སྟེ་རྒོལ་ཕྱིར་
རྒོལ་གཉིས་ཀྱི་རྟོག་པ་ཕྱོགས་གཅིག་ཏུ་བྱ་བས་ཉེ་བར་ཞི་བའོ། །རྒྱུ་གཉིས་པ་སྤོང་བ་
ལས་བྱུང་བ་མི་གདམས་པའི་ཕྱིར་རྩོད་པ་ནི་རྒྱུ་བཅས་དང་རྒྱུ་མེད་གཉིས་ལས། དང༌
པོ་ལ་ནི་གོང་གི་རྒྱུད་གཅིག་ཏུ་བྱེད་པའི་ཞི་བྱེད་ཀྱི་བྱེ་བྲག་མངོན་སུམ་འདི་དང་།
གཉིས་པ་རྒྱུ་མེད་པ་ལ་བཞི་སྟེ། གཞི་མེད་པ་དང་། གཞི་གཞན་རྗེས་སུ་སྒྲུབ་པ་དང་།
ཕྱིར་བཅོས་པ་ལ་མི་ལྟོས་པ་དང་། སྨྱོས་པས་བྱས་པའོ། །དེའི་དང་པོ་གསུམ་ལ་དྲན་
པས་འདུལ་བ་སྦྱིན་པ་དང་ཕྱི་མ་ལ་མ་སྨྱོས་པའི་འདུལ་བ་སྦྱིན་པ་སྟེ་དྲན་པ་དང་མ་
སྨྱོས་པས་འདུལ་བའི་དག་པ་སྦྱིན་པས་ཉེ་བར་ཞི་བར་བྱ་དགོས་སོ། །འདི་ལ་ལུང་
རིགས་གཏེར་མཛོད་ལས། དྲན་པ་དང་མ་སྨོས་པ་གཉིས་ནི་རྩོད་པ་གཉིས་པའི་ཞི་
བྱེད་དོ་ཞེས་གཉིས་སུ་བཤད་ཀྱང་། ལུང་གཞི་ལས། དགེ་སློང་དག་གདམས་ངག་མེད་
པའི་རྩོད་པ་ལ། རྩོད་པ་ཞི་བར་བྱེད་པའི་ཆོས་གསུམ་གྱིས་དུལ་བར་བྱ། ཞི་བར་བྱ།
ཉེ་བར་ཞི་བར་བྱའོ། །གསུམ་གང་ཞེ་ན། མངོན་སུམ་དུ་འདུལ་བ་དང༌། དྲན་པས་
འདུལ་བ་དང་། མ་སྨྱོས་པས་འདུལ་བའོ། །ཞེས་མདོ་རྩ་འགྲེལ་ལྟར་གསུམ་དུ་བཤད་
དོ། །རྒྱུ་གསུམ་པ་ལྟུང་བ་དང་བཅས་པ་ཉིད་ལས་བྱུང་བ་ལྟུང་ཕྱིར་རྩོད་པ་ནི་གཉིས་
ལས། ཉེས་པ་ངོ་ཤེས་ན་ནི་ཁས་བླང་བའི་བྱ་བས་སམ་མངོན་སུམ་མམ་རྩྭ་བཀྲམ་
པས་ལྟུང་བ་དང་རྩོད་པ་ཕྱིར་བཅོས་པ་དང༌། ཉེས་པ་ངོ་མི་ཤེས་ན་ནི་ལྟུང་བའི་ངོ་བོ་
ངེས་པར་འཛིན་པ་ལ་སྦྱར་བ་སྟེ་ལྟུང་བའི་ངོ་བོ་ཉིད་འཚོལ་བ་སྦྱིན་པས་ཉེ་བར་ཞི་
བར་བྱ་དགོས་སོ། །འདི་ལ་ལུང་རིགས་གཏེར་མཛོད་ལས། ངོ་བོ་ཉིད་ཚོལ་བ། རྩྭ་
བཀྲམ་པ། ཁས་བླངས་པ་གསུམ་ནི་གསུམ་པའི་ཞི་བྱེད་དོ་ཞེས་གསུམ་དུ་བཤད་ཀྱང་།
ལུང་གཞི་ལས། དགེ་སློང་དག་ལྟུང་བའི་རྩོད་པ་ལ། རྩོད་པ་ཞི་བར་བྱེད་པའི་ཆོས་
བཞིས་དུལ་བར་བྱ། ཞི་བར་བྱ། ཉེ་བར་ཞི་བར་བྱའོ། །བཞི་གང་ཞེ་ན། ཁས་བླང་
བར་འོས་པ་དང༌། མངོན་སུམ་དུ་འདུལ་བར་འོས་པ་དང༌། དེའི་ངོ་བོ་ཉིད་ཚོལ་དུ་

ཁགཞུག་པར་འོས་པ་དང་། རྩྭ་བཀྲམ་པ་ལྟ་བུར་འོས་པའོ། །ཞེས་མདོ་རྩ་འགྲེལ་ལྟར་
བཞིར་གསུངས་སོ། །རྩོད་པའི་རྒྱུ་བཞི་པོའི་ཐ་མ་ལས་ལ་མཐུན་པ་མི་སྦྱིན་པ་ལས་
བྱུང་བ་བྱ་བ་ལས་ཀྱི་ཕྱིར་རྩོད་པ་ནི་ཞི་བྱེད་གཞན་གྱིས་དེའི་རྒྱུ་ཞི་བར་བྱས་ཤིང་ལས་
ལ་མཐུན་པ་སྦྱིན་དུ་གཞུག་པས་ཉེ་བར་ཞི་བར་བྱ་དགོས་སོ། །གཉིས་པ་རྒྱས་བཤད་
ལ་གསུམ། འགྱེད་ཕྱིར་རྩོད་པ་ཞི་བྱེད་དང་། མི་གདམས་ཕྱིར་རྩོད་པ་ཞི་བྱེད་དང་།
ལྟུང་ཕྱིར་རྩོད་པ་ཞི་བྱེད་དོ། །དང་པོ་ལ་གཉིས། མངོན་སུམ་གྱིས་ཞི་བར་བྱ་བ་དང་།
གང་མང་གིས་ཞི་བར་བྱ་བའོ། །དང་པོ་ནི། འགྱེད་པ་གཉིས་རང་གིས་མི་ནུས་ན་
ཚོགས་པར་དབྱུང་བ་དག་གིས་ལེགས་པར་བསྒྲུབ་བོ། །དགེ་སློང་དག་གིས་སོ། །
འདྲང་བ་དག་གིས་སོ། །དེ་གཉིས་སོ། །གཅིག་ཡན་ཆད་ཀྱིས་སོ། །གཟུ་བོ་དག་ལ་
འདྲང་བར་བྱའོ། །དེ་དག་དགེ་འདུན་གྱིས་གཏན་དུ་བསྐོའོ། །འདིར་འཐབ་མོ་མི་
བསྐྱེད་པ་བསྐོ་བར་བྱ་བ་ཉིད་དོ། །ངོ་ཚ་ཤེས་ཤིང་བསླབ་པ་འདོད་པའོ། །འདུལ་བ་
ལ་ཤིན་ཏུ་རྣམ་པར་ངེས་པའོ། །རྩོད་པ་བྱུང་བ་སྤྱོད་པ་ལ་མཁས་པའོ། །རྣམ་པར་ཞེན་
པའོ། །བརྟན་ཞིང་ཉེས་རྩོམ་མེད་པར་འཇུག་པའོ། །སྙོམས་པའོ། །བརྡ་ཕྲོད་པའོ། །
བརྡ་སྤྲོད་པར་བྱེད་པའོ། །མཁས་པའོ། །དེ་དག་གིས་ཉེ་བར་མ་ཞི་ན་དགེ་འདུན་ལ་
དབུལ་ལོ། །དེས་མ་ནུས་ན་གསལ་བ་དག་བསྐོའོ། །དགེ་འདུན་གྱི་ཚད་ལས་མི་ཉུང་
བ་དག་གོ །སྡེ་ཚན་དེས་མ་ནུས་ན་རང་གིས་གསལ་བ་དག་བསྐོ་བ་ཉིད་དོ། །མ་ནུས་
ཤིང་གཞན་མི་བྱེད་ན་གང་ལས་བླངས་པ་དེ་ལ་དབུལ་ལོ། །ཕྱིར་འོངས་ན་དགེ་འདུན་
གཞི་བོས་རྩོད་པ་སྦེད་པ་བསྐོའོ། །དེས་གནས་བརྟན་དང་བཅས་པའི་དགེ་འདུན་
གཞན་ལ་དབུལ་ལོ། །སྔར་བྱུང་བ་བརྗོད་དེ་དུས་ཟླ་བ་གསུམ་དུ་དབུལ་ལོ། །དེ་ནི་
དེའོ། །ཕྱིར་ཕུལ་བ་ན་དེས་མདོ་སྡེ་དང་འདུལ་བ་དང་མ་མོ་འཛིན་པ་དག་ལའོ། །ཟླ་
བ་དྲུག་ཏུའོ། །དེ་དག་གིས་གནས་བརྟན་མཐུ་དང་ལྡན་པ་ལའོ། །ཐུག་པ་མེད་པར་རོ།

དེས་དེ་གཉིས་ལས་བདག་གིར་བྱ་བ་ཐ་ན་འདག་རྫས་དག་དང་སོ་ཤིང་ཡན་ཆད་ཅུང་
ཟད་ཀྱང་སྤང་བར་བྱའོ། །ལྷན་ཅིག་འགྲེང་བ་དང་འདུག་པ་དང་། ལྷན་ཅིག་འཆག་
སར་འཆག་པ་དང་གཏམ་འདྲེ་བ་དང་ཕེབས་པར་སྨྲ་བ་ཡང་ངོ༌། །རྗེས་སུ་འབྲང་ན་དེ་
དག་ལ་འདི་སྐད་ཅེས་ཚེ་དང་ལྡན་པ་དག་ཁྱེད་ཅག་ལེགས་པར་གསུངས་པའི་ཆོས་འདུལ་
བ་ལ་རབ་ཏུ་བྱུང་ནས་འཐབ་པར་གྱུར། མཚང་འབྲུ་བར་གྱུར། རྩོད་པར་གྱུར།
འགྱེད་པར་གྱུར་ཅིང་གནས་པ་ནི་མ་རྙེད་དེ་རྙེད་པ་མ་ཡིན་ནོ། །ཉེས་པ་རྙེད་ཀྱི་ལེགས་
པ་རྙེད་པ་མ་ཡིན་གྱིས་ཚེ་དང་ལྡན་པ་དག་མ་འཐབ་ཅིག །མཚང་མ་འབྲུ་ཞིག །མ་
རྩོད་ཅིག །མ་འགྱེད་ཅིག །འགྱེད་པ་གཉིས་ཀ་རྒྱལ་བ་མེད་དོ། །རྒྱུག་པ་གཉིས་ཀ་
རྒྱལ་བ་མེད་དེ་གཅིག་རྒྱལ་གཅིག་ཕམ་དུ་འགྱུར་རོ་ཞེས་བརྗོད་པར་བྱའོ། །ཞེས་
གསུངས་ཏེ། རྒྱུད་གཅིག་ཏུ་བྱ་བས་ཉེ་བར་ཞིའོ་ཞེས་སྔར་བསྟན་པའི་བྱེ་བྲག་མངོན་
སུམ་ཞེས་པ་དེ་ཇི་ལྟར་བྱ་ཞེ་ན། དེ་ལ་མངོན་སུམ་གྱི་ཞི་བྱེད་བརྒྱད་དེ། ཇི་སྐད་དུ།
རྒོལ་དང་གཟུ་དང་དགེ་འདུན་གཞི་བོ་དང་། །གསལ་བ་དང་ནི་གསལ་བའི་གསལ་བ་
དང༌། །དགེ་འདུན་གཞན་དང་སྡེ་སྣོད་འཛིན་པ་དང༌། །གནས་བརྟན་མཐུ་དང་ལྡན་
པའི་མངོན་སུམ་མོ། །ཞེས་སོ། །དེ་དག་འཆད་པ་ལ། དངོས་པོའི་དེ་བཞིན་ཉིད་ལ་
ཤགས་འགྱེད་པར་བྱེད་པ་པོ་རྒོལ་ཕྱིར་རྒོལ་གཉིས་གཟུ་བོར་གནས་ཤིང་བློ་དང་ལྡན་
ན་ཁོ་རང་གཉིས་ཀྱིས་ལུང་རིགས་ཀྱི་བྱེད་པ་ལ་བརྟེན་ནས་རྩོད་པ་ཞི་ནུས་པས་དེ་
ལྟར་བྱེད་དགོས་ཤིང་། གལ་ཏེ་རྒོལ་ཕྱིར་རྒོལ་གཉིས་རང་གིས་ཞི་བར་མི་ནུས་ནུ་
དགེ་འདུན་ཚོགས་པར་གཟུ་བོ་དབྱུང་བ་སྟེ་དགེ་འདུན་ཚོགས་པས་བསྐོས་པའི་གཟུ་
བོ་ཆོས་དང་ཟང་ཟིང་གི་ལོངས་སྤྱོད་གཞན་ལ་རག་མ་ལས་པ་དག་གིས་མི་འཐད་པའི་
ཕྱོགས་ལ་གནོད་བྱེད་དང་འཐད་པའི་ཕྱོགས་ལ་སྒྲུབ་བྱེད་མངོན་སུམ་དུ་བརྗོད་དེ། དེ་
གཉིས་ཀྱི་རྟོག་པ་ཆོས་ཕྱོགས་སུ་ཕྱོགས་གཅིག་ཏུ་བྱ་བས་ལེགས་པར་ཞི་བར་བསྒྲུབ་
བོ། །དེའང་རང་འགྲེལ་ལས། འོ་ན་འགྱེད་པ་མང་པོ་དག་བྱུང་ན་ཅིའི་ཕྱིར་འགྱེད་པ་

གཉིས་ཞེས་གཉིས་ཀྱི་ཚིག་ཏུ་བྱས་ཤེ་ན། བདེན་མོད་ཀྱི། དེ་ནི་ཕྱོགས་གཉིས་སུ་རྣམ་
པར་གནས་པས་དེ་ལ་གཉིས་ཉིད་དུ་བྱུང་བ་ཉིད་དོ། །ཞེས་སོ། །ཚོགས་པར་དབྱུང་བ་
ཇི་ལྟ་བུ་དག་གིས་ཤེ་ན། དགེ་སློང་དག་གིས་སོ། །དགེ་སློང་ཇི་ལྟ་བུ་དག་གིས་ཤེ་ན།
འདྲང་བ་སྟེ་མོས་ཤིང་ཡིད་གཏོད་པ་དག་གིས་སོ། །སུ་འདྲང་བ་དག་གིས་ཤེ་ན།
རྒོལ་ཕྱིར་རྒོལ་དེ་གཉིས་འདྲང་བ་སྟེ་དེ་གཉིས་གང་ཟག་གང་ལ་མོས་ཤིང་ཡིད་གཏོད་
པ་དག་གིས་སོ། །གཟུ་བོ་ཇི་སྙེད་དག་གིས་ཤེ་ན། དགེ་སློང་གཅིག་ཡན་ཆད་ཀྱིས་སོ། །
ཕྱོགས་གཉིས་ཀའི་དབུས་ན་གནས་པའི་གཟུ་བོ་དགུ་ལ་རྒོལ་ཕྱིར་རྒོལ་དེ་གཉིས་
ཀྱིས་འདྲང་བར་རམ་ཡིད་གཏོད་པར་བྱའོ། གཟུ་བོ་དེ་དགུ་དགེ་འདུན་གྱིས་གནས་
དེར་རྩོད་པ་བྱུང་ངོ་ཅོག་ཞི་བར་བྱ་བའི་ཕྱིར་གཏན་དུ་བསྐོའོ། །རྩོད་པ་གཅིག་གི་ཕྱིར་
འཕྲལ་ལ་བསྐོ་བར་བྱ་བ་ནི་མ་ཡིན་ནོ་ཞེས་ཊཱི་ཀ་ལས་སོ། །གཟུ་བོ་བསྐོ་བ་འདིར་
གང་ཟག་འཐབ་མོ་མི་བསྐྱེད་པ་གསོལ་གཉིས་ཀྱི་ལས་ཀྱིས་བསྐོ་བར་བྱ་བ་ཉིད་དོ། །
ལུང་མ་མོ་ལས། དགེ་སློང་ཆོས་ཉི་ཤུ་རྩ་གཉིས་དང་ལྡན་པ་བཙལ་བར་བྱ་སྟེ། ཉི་ཤུ་
རྩ་གཉིས་གང་ཞེ་ན། ཅི་ཚེ་དང་ལྡན་པ་དེ་ཚུལ་ཁྲིམས་དང་ལྡན་ཞིང་དང་པོ་ནས་ཕུན་
སུམ་ཚོགས་པ་དང༌། ངོ་ཚ་ཤེས་ཤིང་འགྱོད་པ་དང་ལྡན་ལ་བསྡམས་པ་དང་། བསླབ་
པ་འདོད་པ་དང༌། འདུལ་བ་ལ་ཤིན་ཏུ་རྣམ་པར་ངེས་ཤིང་ཐོས་པ་འཛིན་པ་ཐོས་པ་
བསགས་པ་དང་། ལུང་ཐོན་པ་དང་། རྩོད་པ་ལ་མཁས་པ་དང༌། རྩོད་པ་ཀུན་ནས་
སློང་བ་ལ་མཁས་པ་དང་། རྩོད་པའི་བྱེ་བྲག་ལ་མཁས་པ་དང༌། རྩོད་པ་འགོག་པ་ལ་
མཁས་པ་དང༌། རྩོད་པ་འགགས་ནས་ཕྱིས་མི་འབྱུང་བ་ལ་མཁས་པ་དང་། བསྟན་
བཅོས་ལ་མཁས་པ་དང་། གཞི་ལྷག་པར་སྤྱོད་པ་ལ་མཁས་ཤིང་ཉེས་རྩོམ་མེད་པར་
སྨྲ་བ་དང་། ཉེས་རྩོམ་བྱེད་དུ་མི་འཇུག་པ་དང་། ལུས་དང་ངག་གིས་མི་འཇུག་པ་དང་།
སྨྲ་བར་བྱེད་ཅིང་སྨྲས་པ་བརྡ་ཕྲོད་པར་བྱེད་པ་དང་། གོ་བར་བྱེད་ཅིང་བསྒོ་བ་བརྡ་
ཕྲོད་པར་བྱེད་པ་དང༌། རྣམ་པར་རིག་པར་བྱེད་ཅིང་རྣམ་པར་རིག་པར་བྱས་པ་བརྡ་

ཕྲོད་པར་བྱེད་པ་དང༌། ངེས་པར་རྟོག་པར་བྱེད་ཅིང་ངེས་པར་བརྟགས་པར་བྱས་པ་
བརྡ་ཕྲོད་པར་བྱེད་པ་དང་། འདུན་པས་འགྲོ་བ་མ་ཡིན་པ་དང་། ཞེ་སྡང་གིས་འགྲོ་བ་
མ་ཡིན་པ་དང་། གཏི་མུག་གིས་འགྲོ་བ་མ་ཡིན་པ་དང་། འཇིགས་པས་འགྲོ་བ་མ་
ཡིན་པ་སྟེ། གཟུ་བོ་ཆོས་ཉི་ཤུ་རྩ་གཉིས་པོ་དེ་དག་དང་ལྡན་པ་ནི་ཆོས་ཀྱི་ལོངས་སྤྱོད་
དམ་ཟང་ཟིང་གི་ལོངས་སྤྱོད་ཀྱི་ཕྱོགས་གཉིས་ཀ་ལ་མི་བརྟེན་པ་ཡིན་ནོ་ཞེས་གསུངས་
པ་དེ་དག་འདིར་བསྡུས་ཏེ་སྟོན་པ་ནི། བདག་གམ་ཆོས་ཀྱི་དབང་དུ་བྱས་ཏེ་ཁ་ན་མ་ཐོ་
བ་ཕྲ་བ་ལ་ཡང་འཛེམ་པའི་ངོ་ཚ་ཤེས་ཤིང་བསླབ་པ་ལ་ཤིན་ཏུ་གུས་པ་དང་། ངེས་
པར་འབྱུང་བའི་བསླབ་པ་ཕུན་སུམ་ཚོགས་པ་མ་ཉམས་པར་བསྲུང་བར་འདོད་པ་
གཟུ་བོར་བསྐོའོ། །འདིས་ཚུལ་ཁྲིམས་དང་ལྡན་ཞིང་ཞེས་པ་ནས་བསླབ་པ་འདོད་པ་
ཞེས་པའི་བར་བསྡུས་སོ། །འདུལ་བའི་ལུང་རྣམས་ཚིག་ཁ་ཐོན་དུ་ཐོན་ཞིང་དོན་ཡིད་
ཀྱིས་གོ་བས་ཚིག་དང་དོན་གྱི་འདུལ་བ་ལ་ཤིན་ཏུ་རྣམ་པར་ངེས་པའོ། །འདིས་
འདུལ་བ་རྣམ་པར་ངེས་པ་ནས་ལུང་ཐོན་པའི་བར་བསྡུས་སོ། །རྩོད་པའི་ངོ་བོ་དང་
དབྱེ་བ་ལ་མཁས་པས་རྩོད་པ་ལ་མཁས་པ་དང༌། རྩོད་པ་ཀུན་ནས་སློང་བའི་རྒྱུ་ལ་
མཁས་པས་རྩོད་པའི་བྱུང་བ་སྟེ་རྒྱུ་ལ་མཁས་པ་དང༌། རྩོད་པ་འགོག་པ་ལ་མཁས་པ་
དང་འགགས་ནས་ཕྱིས་མི་འབྱུང་བ་ལ་མཁས་པས་རྩོད་པ་འགག་པར་སྤྱོད་པ་ལ་
མཁས་པའོ། །འདིས་རྩོད་པ་ལ་མཁས་པ་ནས་ཕྱིས་མི་འབྱུང་བ་ལ་མཁས་པའི་བར་
བསྡུས་སོ། །སྒྲ་ཚད་ལ་སོགས་པའི་བསྟན་བཅོས་གཞན་གྱི་དོན་ལ་རྣམ་པར་ཞེན་པ་སྟེ།
གཞན་གྱི་ཚིག་གིས་རྣམ་པར་མི་འགྱུར་བར་ངེས་པའོ། །འདིས་བསྟན་བཅོས་ལ་
མཁས་པ་བསྡུས་སོ། །ལུས་ངག་གིས་ཉེ་རིང་གི་ཕྱོགས་སུ་མ་ལྷུང་བར་བརྟན་ཞིང་ཉེ་
རིང་གི་ཉེས་རྩོམ་མེད་པར་འཇུག་པ་དང་ཉེས་རྩོམ་བྱེད་དུ་མི་འཇུག་པའོ། །འདིས་
གཞི་ལྷག་པར་སྤྱོད་པ་ལ་མཁས་ཤིང་ནས་ལུས་དང་ངག་གིས་མི་འཇུག་པའི་བར་
བསྡུས། འདུན་པ་དང་ཞེ་སྡང་དང་འཇིགས་པས་འགྲོ་བ་མ་ཡིན་པར་སྙོམས་པའོ། །

འདིས་འདུན་པ་དང་ཞེ་སྡང་དང་འཇིགས་པས་འགྲོ་བ་མ་ཡིན་པ་གསུམ་བསྡུས་སོ། །
གཞན་གྱིས་སྨྲས་པ་ལ་སོགས་པའི་དོན་རང་ལ་བརྡ་སྤྲོད་པ་སྟེ་ཚིག་ཟུར་ཡན་ཆད་ཀྱི་
གོ་བ་ལེན་པ་ལ་མཁས་པའོ། །འདིས་སྨྲས་པ་བརྡ་སྤྲོད་པར་བྱེད་པ་དང་བསྒོ་བ་བརྡ་
ཕྲོད་པར་བྱེད་པ་སོགས་ཚིག་འོག་མ་བཞི་བསྡུས་སོ། །སྨྲ་བ་ལ་སོགས་པའི་སྒོ་ནས་
རང་གིས་གཞན་ལ་བརྡ་སྤྲོད་པར་བྱེད་པ་ལ་མཁས་པའོ། །འདིས་སྨྲ་བར་བྱེད་པ་དང་
གོ་བར་བྱེད་པ་སོགས་ཚིག་གོང་མ་བཞི་བསྡུས་སོ། །རྨོངས་པ་མེད་ཅིང་མཁས་པའོ། །
འདིས་གཏི་མུག་གིས་འགྲོ་བ་མ་ཡིན་པ་བསྡུས་སོ། །གཟུ་བོ་དེ་དག་གིས་རྩོད་པ་ཉེ་
བར་མ་ཞི་ན་རྩོད་པ་དེའི་ཐོག་མཐའ་བར་གསུམ་རྒྱུས་ཤེས་པའི་དགེ་འདུན་གཞི་བོ་
ལ་རྩོད་པ་དེ་དབུལ་ལོ། །དགེ་འདུན་དེས་རྩོད་པ་དེ་ཞི་བའི་ཐབས་ལ་འབད་དགོས་
ཤིང་། འབད་ཀྱང་གལ་ཏེ་ཞི་བར་མ་ནུས་ན་གཟུ་བོ་ལས་ཀྱང་ཡོན་ཏན་ལྷག་པ་བློ་
གྲོས་གསལ་བ་དག་གསོལ་གཉིས་ཀྱི་ལས་ཀྱིས་བསྐོའོ། །གསལ་བ་དུ་བསྐོ་ཞེ་ན།
དགེ་འདུན་གྱི་ཚད་དགེ་སློང་བཞི་ལས་མི་ཉུང་བ་དག་གོ །དེ་ལ་ལུང་གཞི་ལས། དགེ་
སློང་གསལ་བོ་བཅུའམ་བཅུ་གཉིས་བསྐོ་བར་བྱའོ། །ཞེས་གསུངས་སོ། །དེའང་ལས་
ཚན་ཐ་དད་དུ་བྱས་ཏེ་བསྐོའོ། །རང་འགྲེལ་ལས། མཚམས་ཀྱི་ཕྱི་རོལ་ཏུ་སོང་ནས་
དགེ་འདུན་ཚང་བ་ཇི་སྙེད་པ་དག་བསྐོའོ། །ཞེས་སོ། །དགེ་འདུན་གྱི་ཚད་ལས་མི་ཉུང་
བ་བསྐོ་དགོས་པའི་རྒྱུ་མཚན་ནི་དེ་དག་གིས་ཞི་བར་བྱེད་མ་ནུས་ན་ཞི་བར་བྱེད་པ་པོ་
གཞན་ལས་ཀྱིས་བསྐོ་དགོས་ཤིང་། ལས་ཀྱིས་བསྐོ་བ་ལ་དགེ་འདུན་དུ་ལོངས་དགོས་
པའི་ཕྱིར་རོ། །གསལ་བའི་སྡེ་ཚན་དེས་རྩོད་པ་དེ་ཞི་བར་མ་ནུས་ན་གསལ་བའི་སྡེ་
ཚན་དེ་རང་གིས་རང་ལས་ཀྱང་ཡོན་ཏན་ལྷག་པ་བློ་གྲོས་གསལ་བ་དག་གསོལ་
གཉིས་ཀྱི་ལས་ཀྱིས་བསྐོ་བར་བྱ་བ་ཉིད་དོ། །དེའང་ལུང་གཞི་ལས། གལ་ཏེ་དགེ་
སློང་གསལ་བ་རྣམས་ཀྱིས་རྩོད་པ་དེ་ཞི་བར་མི་ནུས་ན་དེ་རྣམས་ཀྱིས་དགེ་སློང་
གསལ་བ་བས་ཀྱང་གསལ་བ་བརྒྱད་དམ་དགུ་བསྐོ་བར་བྱ་སྟེ། ཞེས་གསུངས་སོ། །

དེའང་ལས་ཚན་ཐ་དད་དུ་བྱས་ནས་བསྐོ་དགོས་ལ། དགེ་འདུན་ལས་མི་ཉུང་བ་བརྒྱད་
དམ་དགུ་བསྐོ་བར་གསུངས་པའི་རྒྱུ་མཚན་ཡང་། གལ་ཏེ་དེ་དག་གིས་ཞི་མ་ནུས་ནས་
གཞན་བསྐོ་ན་དགེ་འདུན་དུ་ལོངས་དགོས་པའི་དབང་གིས་ཡིན་ནོ། །གསལ་བའི་
གསལ་བ་དེ་དག་གིས་རྩོད་པ་དེ་ཞི་བར་མ་ནུས་ཤིང་སྡེ་ཚན་གཞན་ཡང་སྐོ་བར་མི་
བྱེད་ན་རང་གིས་གང་ལས་དང་པོ་རྩོད་པ་དེ་བླངས་པ་དེ་ལ་ཕྱིར་དབུལ་ལོ། །དེའང་
རང་འགྲེལ་ལས། གསལ་བའི་ཡང་གསལ་བ་དག་གིས་ནི་གསལ་བ་དག་ལའོ། །
གསལ་བ་དག་གིས་ནི་གཟུ་བོ་དག་གམ་དགེ་འདུན་དག་ལའོ། །ཞེས་གསུངས་པ་ལྟར་
རོ། །དེ་ལྟར་རྩོད་པ་དེ་དགེ་འདུན་གཞི་བོའི་ལག་ཏུ་ཕྱིར་འོངས་ན་དགེ་འདུན་གཞི་
བོས་རྩོད་པ་དེ་གཞི་གཞན་ནས་གཞན་དུ་སྦེད་པ་པོ་སྟེ་གཞི་གཞན་ནས་གཞན་དུ་སྤོ་
བར་བྱེད་པ་པོའི་དགེ་སློང་སྤྲོ་བར་བྱས་ནས་གསོལ་གཉིས་ཀྱི་ལས་ཀྱིས་བསྐོ་བར་
བྱའོ། །རྩོད་པ་སྦེད་པ་པོ་དེས་རྩོད་པ་དེ་གནས་བརྟན་དང་བཅས་སོ་སོར་ཐར་པའི་
མདོ་འདོན་པ་དང་བཅས་པའི་དགེ་འདུན་སྔ་མ་དག་ལས་གཞན་ལ་དབུལ་ལོ། །ཇི་
ལྟར་དབུལ་བར་བྱ་ཞེ་ན། དགེ་འདུན་བཙུན་པ་རྣམས་གསན་དུ་གསོལ། རྩོད་པ་འདི་
གནས་ཆེ་གེ་མོ་ཞེས་བགྱི་བར། གང་ཟག་ཆེ་གེ་མོ་ཞེས་བགྱི་བ་དང༌། མིང་འདི་ཞེས་
བགྱི་བ་ལས། གཞི་འདིའི་སླད་དུ་བྱུང་ན་ཡུན་འདི་སྲིད་ཅིག་ལགས་ཏེ། རྩོད་པ་འདི་
གཟུ་བོ་རྣམས་ལ་ཕུལ་ན། གཟུ་བོ་རྣམས་ཀྱིས་ཀྱང་རྣམ་པར་ཞི་བར་བགྱིད་རྔོ་མ་
ཐོགས་ཏེ། དེ་དག་གིས་དགེ་འདུན་ལ་ཕུལ་ནས། དགེ་འདུན་གྱིས་ཀྱང་རྣམ་པར་ཞི་
བར་བགྱིད་རྔོ་མ་ཐོགས་ཏེ། དགེ་འདུན་གྱིས་དགེ་སློང་གསལ་བ་དག་བསྐོས་ན།
དགེ་སློང་གསལ་བ་རྣམས་ཀྱིས་ཀྱང་རྣམ་པར་ཞི་བར་བགྱིད་རྡོ་མ་ཐོགས་ཏེ། དེ་དག་
གིས་དགེ་སློང་གསལ་བའི་ཡང་གསལ་བ་དག་བསྐོས་ན། དགེ་སློང་གསལ་བའི་ཡང་
གསལ་བ་དེ་དག་གིས་ཀྱང་རྣམ་པར་ཞི་བར་བགྱིད་རྔོ་མ་ཐོགས་ཏེ། དེ་དག་གིས་
གསལ་བ་རྣམས་ལ་ཕུལ་བ་ལས་གསལ་བ་རྣམས་ཀྱིས་དགེ་འདུན་ལ་ཕུལ་ནས།

དགེ་འདུན་གྱིས་བདག་དགེ་སློང་མིང་འདི་ཞེས་བགྱི་བ་རྩོད་པ་སྦེད་པར་བསྐོས་ཏེ་
ཞེས་སྔར་བྱུང་བ་བརྗོད་དེ། བདག་རྩོད་པ་སྦེད་པ་དགེ་སློང་མིང་འདི་ཞེས་བགྱི་བས་
རྩོད་པ་འདི་གནས་བརྟན་དང་བཅས། སོ་སོར་ཐར་པ་དང་བཅས་པའི་དགེ་འདུན་ལ་
དབུལ་ལོ། །དགེ་འདུན་བཙུན་པ་རྣམས་ཀྱིས་རྩོད་པ་འདི་ཟླ་བ་གསུམ་གྱི་མཐའ་ཚུན་
ཆད་ཀྱིས་རྣམ་པར་ཞི་བར་མཛད་དུ་གསོལ་ཞེས་དུས་ཟླ་བ་གསུམ་དུ་དབུལ་ལོ། །
དབུལ་བའི་བདག་ཉིད་ཀྱི་ལས་དེ་ནི་རྩོད་པ་སྦེད་པའམ་སྤོ་བ་དེའོ། །སྐབས་འདིའི་
རང་འགྲེལ་ལས། དབུལ་བ་ཐམས་ཅད་བསྡུ་བའི་ཕྱིར་མདོ་འདི་བྱས་སོ་ཞེས་གསུངས་
པས། ལུང་གཞི་ལས་རྩོད་པ་དེ་དགེ་འདུན་གཞི་བོ་ལས་བླངས་ནས་དགེ་འདུན་
གཞན་ལ་དབུལ་བ་དང་། དེ་ལས་བླངས་ནས་སྡེ་སྣོད་འཛིན་པ་ལ་དབུལ་བ་དང༌། དེ་
ལས་བླངས་ནས་གནས་བརྟན་མཐུ་དང་ལྡན་པ་ལ་དབུལ་བ་དང༌། དེ་ལས་བླངས་
ནས་སྔར་གྱི་དགེ་འདུན་གཞི་པོ་ལ་དབུལ་བ་དང་བཞི་གསུངས་པ་བསྡུས་སོ། །གནས་
བརྟན་དང་བཅས་སོ་སོར་ཐར་པ་དང་བཅས་པའི་དགེ་འདུན་དེས་ཞི་བར་མ་ནུས་པར་
རྩོད་པ་སྦེད་པའི་དགེ་སློང་དེ་ཉིད་ལ་ཕྱིར་ཕུལ་བ་ན་སྦེད་པ་པོ་དེས་རྩོད་པ་དེ་མདོ་སྡེ་
དང༌། འདུལ་བ་དང༌། མ་མོ་འཛིན་པ་དག་ལ་དབུལ་བར་བྱའོ། །ཇི་ལྟར་དབུལ་ན་
ཚེ་དང་ལྡན་པ་མདོ་སྡེ་དང་འདུལ་བ་དང་མ་མོ་འཛིན་པའི་དགེ་སློང་རྣམས་གསན་དུ་
གསོལ། རྩོད་པ་འདི་གནས་ཆེ་གེ་མོ་ཞེས་བགྱི་བར་སོགས་ནས། དགེ་འདུན་གྱིས་
བདག་དགེ་སློང་མིང་འདི་ཞེས་བགྱི་བ་རྩོད་པ་སྦེད་པར་བསྐོས་ཏེ་བདག་རྩོད་པ་སྦེད་
པ་དགེ་སློང་མིང་འདི་ཞེས་བགྱི་བས་རྩོད་པ་འདི་གནས་བརྟན་དང་བཅས་སོ་སོར་
ཐར་པ་དང་བཅས་པའི་དགེ་འདུན་ལ་ཟླ་བ་གསུམ་གྱི་མཐའ་ཚུན་ཚད་དུ་ཕུལ་ན།
གནས་བརྟན་དང་བཅས་སོ་སོར་ཐར་པ་དང་བཅས་པའི་དགེ་འདུན་གྱིས་ཀྱང་རྣམ་
པར་ཞི་བར་བགྱིད་རྔོ་མ་ཐོགས་ཏེ། དེས་ཀྱང་བདག་རྩོད་པ་སྦེད་པ་མིང་འདི་ཞེས་
བགྱི་བ་ལ་བསྩལ་ནས་ཞེས་སྔར་བྱུང་བ་བརྗོད་དེ། བདག་རྩོད་པ་སྦེད་པ་མིང་འདི་

ཞེས་བགྱི་བས་རྩོད་པ་འདི་མདོ་སྡེ་འཛིན་པ་དང༌། འདུལ་བ་འཛིན་པ་དང༌། མ་མོ་
འཛིན་པ་རྣམས་ལ་དབུལ་ལོ། །མདོ་སྡེ་འཛིན་པ་དང་འདུལ་བ་འཛིན་པ་དང་མ་མོ་
འཛིན་པ་རྣམས་ཀྱིས་རྩོད་པ་འདི་ཟླ་བ་དྲུག་གི་མཐའ་ཚུན་ཆད་ཀྱིས་རྣམ་པར་ཞི་བར་
མཛད་དུ་གསོལ་ཞེས་དུས་ཟླ་བ་དྲུག་ཏུ་དབུལ་བར་བྱའོ། །སྡེ་སྣོད་འཛིན་པ་དེ་དག་
གིས་ཕྱིར་ཕུལ་བ་ན་ཞེས་སྔ་མར་སྦྱར་ཏེ་དེ་དག་གིས་ཀྱང་རྩོད་པ་ཞི་བར་མ་ནུས་ནས་
རྩོད་པ་སྦེད་པ་པོ་ལ་ཕྱིར་ཕུལ་ན་སྦེད་པ་པོ་དེས་གནས་བརྟན་གྲགས་པ་བས་ཀྱང་
ཆེས་གྲགས་པ། གཙོ་བོ་བས་ཀྱང་ཆེས་གཙོ་བོ་དབང་ཆེ་བཀའ་བཙན་པའི་མཐུ་
སྟོབས་དང་ལྡན་པ་ལ་དབུལ་བར་བྱའོ། །ཇི་ལྟར་དབུལ་ན་གནས་བརྟན་གསན་དུ་
གསོལ། རྩོད་པ་འདི་གནས་ཆེ་གེ་མོ་ཞེས་བགྱི་བར་སོགས་ནས། གནས་བརྟན་དང་
བཅས་སོ་སོར་ཐར་པ་དང་བཅས་པའི་དགེ་འདུན་ལ་ཟླ་བ་གསུམ་གྱི་མཐའ་ཚུན་ཆད་
དུ་ཕུལ་ན་དེས་ཀྱང་རྣམ་པར་ཞི་བར་བགྱིད་རྔོ་མ་ཐོགས་ཏེ། དེས་བདག་རྩོད་པ་སྦེད་
པ་མིང་འདི་ཞེས་བགྱི་བ་ལ་བསྩལ་ན། བདག་རྩོད་པ་སྦེད་པ་མིང་འདི་ཞེས་བགྱི་བས།
རྩོད་པ་འདི་མདོ་སྡེ་འཛིན་པ་དང་འདུལ་བ་འཛིན་པ་དང་མ་མོ་འཛིན་པ་རྣམས་ལ་ཟླ་
བ་དྲུག་གི་མཐའ་ཚུན་ཆད་དུ་ཕུལ་ན་དེ་དག་གིས་ཀྱང་རྣམ་པར་ཞི་བར་བགྱིད་རྔོ་མ་
ཐོགས་ནས། དེ་དག་གིས་བདག་རྩོད་པ་སྦེད་པ་མིང་འདི་ཞེས་བགྱི་བ་ལ་བསྩལ་ཏེ།
ཞེས་སྔར་བྱུང་བ་བརྗོད་དེ། བདག་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་
འདི་གནས་བརྟན་ལ་དབུལ་ལོ། །གནས་བརྟན་གྱིས་རྩོད་པ་འདི་ཐུག་པ་མ་མཆིས་པ་
ཚུན་ཆད་ཀྱིས་རྣམ་པར་ཞི་བར་མཛད་དུ་གསོལ་ཞེས་དུས་ཐུག་པ་མེད་པར་རོ་སྟེ་
དབུལ་ལོ་ཞེས་སྔ་མར་སྦྱར་རོ། །དེ་ལས་མངོན་སུམ་གྱི་གནས་གཞན་མེད་པའི་ཕྱིར་
ན་དེ་ལྟར་དུས་ཐུག་པ་མེད་པར་ཕུལ་བའོ། །གནས་བརྟན་དེས་རྒོལ་ཕྱིར་རྒོལ་
དེ་གཉིས་ལས་བསྙེན་བཀུར་བདག་གིར་བྱ་བ་ཐ་ན་ཁྲུས་ཀྱི་འདག་རྫས་སམ་འདག་
ཆལ་དག་དང་སོ་ཤིང་ཡན་ཆད་ཅུང་ཟད་ཀྱང་ལེན་པ་སྤང་བར་བྱའོ། །གནས་བརྟན་

དེས་རྒོལ་ཕྱིར་རྒོལ་དེ་གཉིས་དང་ལྷན་ཅིག་འགྲེང་བུ་དང་ལྷན་ཅིག་འདུག་པ་དང་
ལྷན་ཅིག་འཆག་སར་འཆག་པ་དང་གཏམ་འདྲེ་བུ་དང་བག་ཕེབས་པར་སྨྲ་བ་ཡང་
སྤང་ངོ༌། །རྒོལ་བ་དང་ཕྱིར་རྒོལ་བའི་དགེ་སློང་དེ་དག་གནས་བརྟན་དེའི་རྗེས་སུ་
འབྲང་ན་དེ་དག་ལ་འདི་སྐད་ཅེས། ཚེ་དང་ལྡན་པ་དག་ཁྱེད་ཅག་ལེགས་པརཾ་
གསུངས་པའི་ཆོས་འདུལ་བ་ལ་རབ་ཏུ་བྱུང་ནས་ཚིག་རྩུབ་པོ་སྨྲ་བ་དང་ཕྱིར་སྨྲ་བས་
འཐུབ་པར་གྱུར། ཚིག་འཇམ་རྩུབ་གང་ཡང་རུང་བས་མཚང་འབྲུ་བ་སྟེ་ཅོ་འདྲི་བར་
གྱུར། འཁོན་དུ་འཛིན་ཅིང་གནས་པས་རྩོད་པར་གྱུར། ཤགས་འགྱེད་པར་གྱུར་ཅིང་
གནས་པ་ནི་སྔར་མ་རྙེད་པ་དེ་ད་ལྟ་རྙེད་པ་མ་ཡིན་ནོ། །སྐྱེས་བུ་དམ་པ་རྣམས་ཀྱིས་
སྨད་པ་དང་རྣམ་སྨིན་ཡིད་དུ་མི་འོང་བ་འབྱིན་པའི་ཉེས་པ་རྙེད་ཀྱི་སྐྱེས་བུ་དམ་པ་
རྣམས་ཀྱིས་བསྔགས་པ་དང་རྣམ་སྨིན་ཡིད་དུ་འོང་བ་འབྱིན་པའི་ལེགོས་པ་རྙེད་པ་མ་
ཡིན་གྱིས་ཚེ་དང་ལྡན་པ་དག་མུ་འཐབ་ཅིག མཚང་མུ་འབྲུ་ཞིག མུ་རྩོད་ཅིག མུ་
འགྱེད་ཅིག འགྱེད་པ་གཉིས་ཀ་རྒྱལ་བ་མེད་དོ། །བང་རྒྱུག་པ་གཉིས་ཀ་མགྱོགས་
པས་རྒྱལ་བ་མེད་དེ། །གཅིག་རྒྱལ་གཅིག་ཕམ་དུ་འགྱུར་རོ་ཞེས་བརྗོད་པར་བྱའོ། །
གཉིས་པ་གང་མང་གི་ཞི་བྱེད་ལ་གཉིས། མདོར་བསྟན་པ་དང་། རྒྱས་པར་བཤད་པོའོ། །
དང་པོ་ནི། ཆེས་མང་བའི་བློས་ལེགས་པར་གཞག་པ་ནི་ལེགས་པར་སྒྲུབ་པའི་རྣམ་པ་
གཞན་ཡིན་ནོ། །ཞེས་གསུངས་ཏེ། གནས་བརྟན་གྱིས་ལོ་མང་པོ་ཞིག་གི་བར་དུ་
འབད་ཀྱང་མ་ཞི་ན་རྩོད་པ་བྱེད་པ་པོ་ལ་ཕྱིར་གཏད་ཅིང་། དེས་ཀྱང་རྩོད་པ་དེ་དགེ་
འདུད་གཞི་བོ་ལ་གཏད་དོ། །རྩོད་པ་དེའི་རྒྱུས་ཤེས་པའི་དགེ་འདུན་གཞི་བོས་ནི་ཇི་
ལྟར་བྱ་ཞེ་ན། ཆོས་ཕྱོགས་པ་དང་ཆོས་མིན་ཕྱོགས་པ་གང་ཆེས་མང་བའི་བློས་རྩོད་པ་
དེ་རྒྱུད་གཅིག་ཏུ་བྱ་ཞིང་ལེགས་པར་ཞི་བར་གཞུག་པ་ནི་རྩོད་པ་ཞི་བར་ལེགས་པར་
སྒྲུབ་པའི་རྣམ་པ་མངོན་སུམ་ལས་གཞན་ཚུལ་ཤིང་གང་མང་ཞེས་བྱ་བ་ཡིན་ནོ། །
གཉིས་པ་ལ་གསུམ། གཞི་གང་ལ་བྱ་བ་དང༌། བྱེད་པ་པོ་གང་གིས་བྱ་བ་དང་། ཚུལ་
གསུངས་པའི་ཆོས་འཇམ་རྩུབ་གང་ཡང་རུང་བས་མནགས་འགྱེད་པར་གྱུར་ཅིང་

ཇི་ལྟར་བྱ་བའོ། །དང་པོ་ནི། འདི་ནི་ཆོས་རྣམ་པར་གཏན་ལ་དབབ་པ་ལ་སྲིད་ཀྱི་ཚུལ་
ཁྲིམས་རྣམ་པར་གཏན་ལ་དབབ་པ་ལ་མི་སྲིད་དོ། །དེའི་སྐབས་ཀྱི་ཤེས་པ་ནི་འགྱེད་
པ་གཉིས་དང་འབྲེལ་བ་ཡིན་པའི་ཕྱིར་རོ། །རྒོལ་བ་དང་ཕྱིར་རྒོལ་བ་དག་གིས་གཅེས་
པར་བཟུང་བ་ཉིད་དང་། རབ་ཏུ་དམ་པ་ཉིད་དང་། མི་བཟད་པ་ཉིད་ཡིན་ཞིང་དེ་དག་
བྱེ་བར་དོགས་པ་ཉིད་ཀྱིས་དེ་ལ་བརྟེན་པར་བྱའོ། །བསྡམ་པར་བྱ་བ་ཉིད་མ་ཡིན་པའི་
དོན་ལའོ། །གནས་བརྟན་གྱི་མཐར་ཐུག་པ་དག་ཡོངས་སུ་ཉོན་མོངས་པར་གྱུར་པ་
དག་ལའོ། །ཞེས་གསུངས་ཏེ། ཆེས་མང་བའི་བློས་ལེགས་པར་གཞག་པ་འདི་ནི་ཆོས་
ཡིན་ནམ་མིན། འདུལ་བ་ཡིན་ནམ་མིན། ལྟུང་བ་ཡིན་ནམ་མིན་སོགས་ཆོས་རྣམ་པར་
གཏན་ལ་དབབ་པ་ལ་ཞི་བྱེད་དུ་འཇུག་པ་སྲིད་ཀྱི་དགེ་སློང་འདིས་ཆང་འཐུང་བ་ལ་
སོགས་པའི་གཞི་འདི་བྱས་སམ་འོན་ཏེ་མ་བྱས་ཞེས་སོགས་རྩོད་པ་ལྟ་བུ་ཚུལ་ཁྲིམས་
རྣམ་པར་གཏན་ལ་དབབ་པ་ལྟུང་ཕྱིར་རྩོད་པ་ལ་ནི་དོན་གྱི་ཆ་ནས་ཚུལ་ཤིང་གང་
མང་བྱར་རུང་བ་མི་སྲིད་དོ། །དེ་གང་གིས་གྲུབ་ན། ཚུལ་ཁྲིམས་རྣམ་པར་གཏན་ལ་
དབབ་པ་ལྟུང་བ་བྱུང་ངམ་མ་བྱུང་ཞེས་པ་དེའི་སྐབས་ཀྱི་ཐ་མལ་བའི་ཤེས་པ་ནི་
འགྱེད་པ་གླེང་བྱ་གླེང་བྱེད་གཉིས་ཁོ་ནའི་རྒྱུད་དང་འབྲེལ་བ་ཡིན་པའི་ཕྱིར་རོ། །
གླེང་བྱེད་ཀྱིས་རྫུན་གྱི་སྒོ་ནས་སྐུར་བ་གདབ་ཏུ་རུང༌། གླེང་བྱས་ཀྱང་བསྙོན་དུ་རུང་
བའི་ཕྱིར་རོ། །ཚུལ་ཁྲིམས་རྣམ་པར་གཏན་ལ་དབབ་པ་ལ་ཆོས་རྣམ་པར་གཏན་ལ་
དབབ་པར་འདུ་ཤེས་འཁྲུལ་ན་ནི་འདུ་ཤེས་ཀྱི་དབང་གིས་གང་མང་བྱར་རུང་བ་སྲིད་
དོ། །གང་མང་བྱ་དགོས་པའི་གཞིའི་རྩོད་པ་དེ་རྒོལ་བ་དང་ཕྱིར་རྒོལ་བ་དག་གིས་
མངོན་ཞེན་རྣོན་པོས་གཅེས་པར་བཟུང་བ་ཉིད་དང་། མངོན་ཞེན་མི་ཕྱེད་པས་རབ་ཏུ་
དམ་པ་ཉིད་དང༌། རྒོལ་བ་དེ་དག་སྡེ་སྣོད་འཛིན་པ་དང་ཕ་རོལ་གནོན་པ་ཉིད་ཀྱིས་
རྩོད་པ་དེ་མི་བཟད་པ་ཉིད་ཡིན་ཞིང༌། གལ་ཏེ་རྩོད་པ་དེ་ཡལ་བར་བོར་ན་དགེ་
འདུན་དེ་དག་བྱེ་བར་དོགས་པ་ཉིད་ཀྱིས་ཆེས་མང་བའི་བློས་ལེགས་པར་གཞག་པ་

གསུངས་སོ། །གླེང་བྱེད་གཅིག་གིས་གླེང་བྱ་གཉིས་སོགས་དུ་མ་ལ་ལྷན་ཅིག་པའི་
དངོས་པོས་དུས་གཅིག་ཏུ་ལྟུང་བ་གླེང་བ་ཉིད་དུ་རུང་ངོ༌། །གླེང་པ་པོ་གཉིས་སོགས་
དུ་མས་གླེང་བྱ་གཅིག་ལ་གླེང་བ་ཉིད་ཀྱང་རུང་སྟེ། སྔ་མ་དེ་བཞིན་ནོ། །དེ་ལྟར་
གཅིག་གིས་དུ་མ་ལ་གླེང་དུ་རུང་བ་དང་དུ་མས་གཅིག་ལ་གླེང་དུ་རུང་བ་དེ་བཞིན་དུ་
དུ་མས་དུ་མ་ལ་ཡང་གླེང་དུ་རུང་བར་ལུང་དང་རང་འགྲེལ་སོགས་ལས་གསུངས་སོ། །
གཡལ་ལ་ལ་
གླེང་བྱ་གླེང་བྱེད་འདི་ལ་གླེང་བྱ་ཇི་སྙེད་པ་དེ་སྙེད་ཁོ་ནའི་གླེང་པ་པོའི་གྲངས་ཀྱི་བྱེ་
བྲག་ནི་ངེས་པ་མེད་དེ་གྲངས་ཇི་སྙེད་དགོས་པ་རུང་བ་ཉིད་དོ། །ཤཱ་རིའི་བུ་ལྟ་བུ་ལྟུང་
བ་གླེང་བ་པོས་ནི་ལྟུང་བ་གླེང་ཞིང་འཆར་ཀ་ལྟ་བུའི་གླེང་བྱས་ལྟུང་བ་ཁས་མི་ལེན་ན་
གཟུ་བོ་རྣམས་ཀྱིས་དེ་གཉིས་གང་ལ་གུས་པར་བྱ་ཞེ་ན། གླེང་པ་པོ་ཡོན་ཏན་གསུམ་
དང་ལྡན་ན་དེ་ལ་གུས་པར་བྱ་སྟེ། གསུམ་གང་ཞེ་ན། གླེང་བ་པོ་ལུས་དང་ངག་དག་
གིས་བསྡམས་པ་ཉིད་དང་། སྡེ་སྣོད་དག་ཚིག་གི་སྒོ་ནས་འཛིན་ཅིང་དོན་གྱི་སྒོ་ནས་
ཤེས་པ་ཉིད་དང༌། དགེ་འདུན་གྱི་ནང་དུ་བསམ་བཞིན་དུ་ཤེས་བྱ་རྣམ་པར་གཞག་
པའི་ཆོས་དང་ཚུལ་ཁྲིམས་རྣམ་པར་གཞག་པའི་འདུལ་བ་ལ་དེ་གཉིས་ལས་ལོག་པ་
ཆོས་མིན་པ་དང་འདུལ་བ་མིན་པ་མི་སྟོན་པ་ཉིད་དང་དེ་ལས་བཟློག་པ་ཆོས་དང་
འདུལ་བ་མིན་པ་དགུ་ཆོས་དང་འདུལ་བར་མི་སྟོན་པ་ཉིད་ཅེས་བྱ་བ་གསུམ་དང་
ལྡན་པ་ལ་གུས་པར་བྱ་བ་སྟེ། གཟུ་བོ་རྣམས་ཀྱིས་གླེང་བྱ་ལ་ལྟུང་བ་ཡོད་པར་བརྒལ་
བའོ། །གལ་ཏེ་གླེང་བྱ་ཡོན་ཏན་གསུམ་ལྡན་ཡིན་ན་དེ་ལ་གུས་པར་བྱས་ལ་ལྟུང་མེད་
དག་རྒྱ་སྦྱིན་ནོ། །གླེང་བྱ་གླེང་བྱེད་གཉིས་ཀ་ཡོན་ཏན་གསུམ་ལྡན་ཡིན་ན་ཆོས་མཁས་
ཤིང་བྱང་བ་ལ་གུས་པར་བྱའོ། །དེ་མཉམ་ན་ཆེས་ཡང་དག་པར་བསྡམས་པ་ལ་གུས་
པར་བྱའོ། །དེ་ཡང་མཉམ་ན་མི་མཐུན་པར་སྨྲ་བ་མི་སྲིད་དོ། །ཡོན་ཏན་དང་པོ་ལས་
བཟློག་སྟེ་གླེང་པ་པོ་ཚུལ་ཁྲིམས་འཆལ་བ་དང་ཡོན་ཏན་གསུམ་པ་ལས་བཟློག་སྟེ་
ཆོས་དང་འདུལ་བ་ལོག་པར་སྟོན་པ་ལ་གཟུ་བོ་རྣམས་ཀྱིས་དེའི་ཚིག་དང་མཐུན་པར་

ཕྱོགས་གཉིས་སུ་གནས་པའི་དགེ་འདུན་ཐམས་ཅད་སླར་རྩོད་པ་དེ་ཉེ་བར་ཞི་བར་བྱ་
བའི་ཕྱིར་ཕན་ཚུན་ནས་ཕྱག་འཚལ་ཞིང་བཟོད་པ་གསོལ་བ་ན་དེར་གནས་པའི་དགེ་
འདུན་མཐའ་དག་གི་རྩོད་པ་ཞི་བ་ཡིན་ནོ་ཞེས་བཟོད་གསོལ་བྱེད་པར་བཤད་ཀྱང་།
ལུང་གཞི་ལས་ནི་གོང་ལྟར་རྩོད་པ་ཞི་བྱེད་ཀྱི་ཕྱིར་བཅོས་བྱ་བར་གསུངས་སོ། །
གཉིས་པ་ཁས་བླངས་པ་དང་མངོན་སུམ་གྱི་ཞི་བྱེད་རྒྱས་པར་བཤད་པ་ནི། ཁས་མི་
ལེན་པ་དང་དོན་མེད་པ་ལ་ནི་བཤག་པ་མི་ཆགས་སོ། །ལྷན་ཅིག་པའི་དངོས་པོས་
གླེང་བ་ཉིད་དུ་རུང་ངོ་། །གླེང་བ་པོ་ཉིད་ཀྱང་དེ་བཞིན་ནོ། །འདི་ལ་གྲངས་ཀྱི་བྱེ་བྲག་
ནི་ངེས་པ་མེད་དོ། །གླེང་བ་པོ་ལུས་དང་ངག་དག་གིས་བསྡམས་པ་ཉིད་དང་། སྡེ་སྣོད་
དག་ཤེས་པ་ཉིད་དང་། དགེ་འདུན་གྱི་ནང་དུ་བསམ་བཞིན་དུ་ཆོས་དང་འདུལ་བ་ལ་
ལོག་པ་དང་། དེ་ལས་བཟློག་པ་དག་མི་སྟོན་པ་ཉིད་ཅེས་བྱ་བ་གསུམ་དང་ལྡན་པ་ལ་
གུས་པར་བྱའོ། །ཚུལ་ཁྲིམས་འཆལ་བ་དང་ལོག་པར་སྟོན་པ་ལ་མཐུན་པར་མི་བྱའོ། །
རྣམ་པ་དེ་ལྟ་བུ་མ་ཡིན་པ་སྡེ་སྣོད་དག་འཛིན་ཅིང་མི་ཤེས་པ་ལ་ནི་བློན་གདབ་པར་བྱའོ། །
དེ་ལ་བསམ་པ་རྟོགས་པར་བྱ་བའི་ཕྱིར་བརྒལ་ཞིང་བརྟག་པར་བྱའོ། །གནས་སུ་མི་
གཞག་པས་སོ། །གནས་ནི་དུས་དང་ཡུལ་དང་སྤྱོད་ལམ་དང་རྗེས་སུ་སྒྲུབ་པ་དག་གོ །
གནས་གཞན་དུ་འཕོ་བ་དང་རྙོག་པ་ཅན་དུ་གྱུར་ན་གླེང་བ་མི་ཆགས་སོ། །གླེང་བས་
ཁས་བླངས་ན་མཐར་ཐུག་པ་ཡིན་ནོ། །སྨྲ་བ་པོ་བདེན་པ་མཐོང་བ་ཉིད་དང་ཡོན་ཏན་
ལས་ཆེས་མཆོག་ཏུ་གྱུར་པ་ཁྱིམ་པ་ཡིན་ཡང་རུང་གཞན་ཚད་མར་བྱའོ། །གཞན་དང་
བཅས་པ་ཉིད་ཡིན་ན་ཚིག་བསྟུན་པར་བྱའོ། །ཐེ་ཚོམ་ཉིད་དུ་གྱུར་ན་ཤེས་པ་ཉིད་མ་
ཡིན་ནོ། །དེ་ལས་ངེས་པར་གྱུར་པ་ནི་ཁས་བླངས་པ་དང་འདྲའོ། །ཞེས་གསུངས་ཏེ།
ལྟུང་བ་བྱུང་ཡང་བདག་ལ་ལྟུང་བ་མ་བྱུང་ངོ་ཞེས་ཁས་མི་ལེན་པ་དང་ཁས་ལེན་ཡང་
དོན་ལྟུང་བ་མེད་པ་ལ་ནི་བཤུག་པ་བྱས་ཀྱང་ལྟུང་བ་འདག་བྱེད་ཀྱི་བཤགས་པ་མི་
ཆགས་སོ། །ལྟུང་བ་མེད་ཀྱང་འགྱོད་པ་སེལ་བྱེད་ཀྱི་བཤགས་པ་ནི་ཆགས་པར་སྔར་

པ་དེས་རང་གི་ཕྱོགས་དག་ལ་འདི་སྐད་ཅེས། ཚེ་དང་ལྡན་པ་བདག་ཅག་ཆོས་འདུལ་
བ་ལ་རབ་ཏུ་བྱུང་བ་ནས་འཐབ་པར་གྱུར་པ་ནི་ཉེས་པ་རྙེད་ཀྱི། ལེགས་པ་མ་རྙེད་པས།
ཚེ་དང་ལྡན་པ་དག་གཞི་འདི་ལ་ཁོ་བོ་དང་ཁྱེད་ལ་ལྟུང་བ་བྱུང་བ་གང་ཡིན་པ་དེ་ཁོ་
བོས་བདག་དང་ཁྱེད་ཀྱི་ཆེད་དུ། ཚེ་དང་ལྡན་པ་དེ་དག་གི་དྲུང་དུ་མཐོལ་ཞིང་བཤག་
པར་སྤྲོའོ་ཞེས་རང་ཕྱོགས་པ་ལ་སྨོས་པ་དང༌། དགེ་སློང་དེ་ལ་རང་གི་ཕྱོགས་ནས་
དགེ་སློང་གཅིག་གིས་ཀྱང་མི་ཟློག་ཅིང་མི་གཤེ་ན་དེ་ནས་དགེ་སློང་དེ་ཕྱོགས་ཅིག་
ཤོས་ཀྱི་དྲུང་དུ་སོང་ནས་བླ་གོས་ཕྲག་པ་གཅིག་ཏུ་གཟར་ཏེ། རྒན་རིམ་ཇི་ལྟ་བ་བཞིན་
དུ་འདུད་པ་བྱས་ལ་ཙོག་ཙོག་པོར་འདུག་སྟེ། འདི་སྐད་ཅེས་ཚེ་དང་ལྡན་པ་དག གཞི་
འདི་ལ་ཁོ་བོ་དང་ཚེ་དང་ལྡན་པ་དེ་དག་གི་ལྟུང་བ་བྱུང་བ་གང་ཡིན་པ་དེ་ཁོ་བོས་
བདག་དང་ཚེ་དང་ལྡན་པ་དེ་དག་གི་ཆེད་དུ་ཁྱེད་ཀྱི་དྲུང་དུ་མཐོལ་ཞིང་བཤག་པར་
སྤྲོའོ་ཞེས་སྔགས་བརྗོད་ནས་ལྟུང་བའི་མིང་རིགས་སྨོས་པས་ལྟུང་བའི་ངོ་བོ་ཉིད་ངོ་
ཤེས་པ་གཞན་ལ་སྣང་བར་བྱ་ཞིང་གོ་བར་བྱ་བས་ལྟུང་བ་ཕྱིར་བཅོས་སོ། །རང་
ཕྱོགས་ལ་བརྗོད་པའི་དང་ཕྱིར་བཅོས་པའི་སྔགས་ཚིག་དེ་དག་འདི་ལས་ཅུང་མང་བ་
ཞིག་ལུང་གཞི་ལས་གསུངས་སོ། །དེ་ལྟར་ཕྱོགས་གཅིག་གིས་ལྟུང་བ་བཤགས་པ་དེ་
ཁོ་ན་བཞིན་དུ་ཕྱོགས་གཞན་གྱིས་ཀྱང་ཕྱོགས་གཞན་དེའི་གནས་བརྟན་གྱིས་རང་
ཕྱོགས་པ་རྣམས་ལ་སྔ་མ་བཞིན་དུ་བརྗོད་ནས་ལྟུང་བ་ཕྱིར་བཅོས་པ་ལ་བློ་མཐུན་པར་
གྱུར་ན་གཞན་ཕྱོགས་རྣམས་ལ་སྔར་ལྟར་ཕྱིར་བཅོས་པར་བྱའོ། །དེས་རྩོད་པ་དེ་ཞི་བ་
ཡིན་ཏེ། ལུང་གཞི་ལས། ཕྱོགས་གཉིས་པོ་མཚུངས་པ་ཉེ་བར་སྟོན་པར་བྱེད་ཅིང་།
ཕན་ཚུན་དུ་ལྟུང་བ་སྒྲོག་པས་གླེང་བར་མི་བྱེད་ན་རྩོད་པ་དེ་འདི་ལྟ་སྟེ། རྩྭ་བཀྲམ་པ་
ལྟ་བུར་འོས་པས་ཞི་བ་ཡིན་ཏེ། ཞེས་གསུངས་པ་ལྟར་རོ། །རྩྭ་བཀྲམ་པ་ལྟ་བུའི་ཞི་
བྱེད་འདིའི་གོ་དོན་ལ་ངག་ཆོས་འདུལ་འགྲེལ་ལས། དཔེར་ན་རྩྭ་སྔོན་གྱི་ཚོགས་པ་
བཅིངས་པ་བཀྲམ་པ་ན་རྩྭ་ཐམས་ཅད་ཕན་ཚུན་རྩེ་སྤྲོད་དུ་ཉལ་བ་དང་འདྲ་བར་

བཀྲམ་པ་ལྟ་བུའི་ཞི་བྱེད་རྒྱས་པར་བཤད་པ་ནི། འདི་ལ་མང་པོ་དག་གི་དོན་དུ་དགེ་
འདུན་མ་ཡིན་པ་ལ་བཤག་པར་བྱ་བ་དག་ནི་གཅིག་གིས་ཕྱིར་བཅོས་པར་བྱའོ། །དུ་
མ་དག་ཅིག་ཅར་དུ་ཡང་ངོ༌། །གང་ཡིན་པ་ཞེས་སྨོས་པ་དང་ཤེས་པ་སྣང་བར་བྱ་བས་
སོ། །ཕྱོགས་གཞན་གྱིས་ཀྱང་མཐུན་པར་གྱུར་ནའོ། །ཞེས་གསུངས་ཏེ། ཕྱིར་བཅོས་
རྩྭ་བཀྲམ་པ་ལྟ་བུ་འདི་ལ་རང་ཕྱོགས་ཀྱི་གང་ཟག་མང་པོ་དག་གི་དོན་དུ་ལྷག་མའི་
དངོས་གཞི་དང་ཕམ་པར་གཏོགས་པའི་སྦོམ་པོ་ལྕི་ཡང་དང་ལྷག་མར་གཏོགས་པའི་
སྦོམ་པོ་ལྕི་བ་སྟེ། དགེ་འདུན་ལ་བཤག་བྱ་རྣམས་མ་གཏོགས་དགེ་འདུན་མ་ཡིན་པ་
གང་ཟག་དགེ་སློང་གཅིག་ལ་བཤག་པར་བྱ་བ་ལྷག་མའི་སྦོམ་པོ་ཡང་བ་དང་སྤང་
ལྟུང་ལ་སོགས་པ་དག་ནི་གང་ཟག་གཅིག་གིས་རྩོད་པ་ཞི་བྱེད་ཙམ་དུ་རྩྭ་བཀྲམ་པ་ལྟ་
བུས་ཕྱིར་བཅོས་ནས་རྩོད་པ་ཞི་ཞིང་མེད་པར་བྱའོ། །དགེ་འདུན་ལ་བཤག་པར་བྱ་བ་
དག་ནི་དེ་ལྟར་མི་བྱའོ་ཞེས་ཤུགས་ཀྱིས་བསྟན་ཏོ། །དེའང་བྱ་ཊིཀ་ལས། ཕྱིར་བཅོས་
པའི་ཡུལ་དགེ་འདུན་མ་ཚང་ན་ལྷག་མ་དང་སྦོམ་པོའི་ཕྱིར་བཅོས་མི་ཆགས་པས་ན་
དགེ་འདུན་མ་ཡིན་པ་ལ་ཞེས་ཁྱད་པར་དུ་སྨོས་པའོ། །ཞེས་གསུངས་སོ། །དེ་ལྟར་
བཤགས་པ་དེ་རྩོད་པ་ཞི་བྱེད་ཀྱི་ཕྱིར་བཅོས་ཡིན་གྱི་ལྟུང་བ་འདག་བྱེད་ཀྱི་ཕྱིར་བཅོས་
ནི་མ་ཡིན་ཏེ། གང་ཟག་གཞན་གྱི་ལྟུང་བ་དེ་གང་ཟག་གཞན་གྱིས་བཤགས་པས་དག་
པར་མི་རིགས་པའི་ཕྱིར་ཞེས་མཚོ་ཊིཀ་ཏུ་གསུངས་ལ། འོན་ཀྱང་འཆག་པ་པོ་རང་གི་
ལྟུང་བ་ནི་འགྱོད་སྡོམ་དང་བཅས་པས་ཚུལ་བཞིན་བཤགས་ན་དག་པར་འདོད་དགོས་
ཏེ། བྱ་ཊིཀ་ལས། ལྟུང་བ་འཆག་པར་བྱེད་པ་པོ་དེའི་ལྟུང་བ་(ཕྱིར་བཅོས་པ་)དེས་དག་མོད་
ཀྱི། ཞེས་གསུངས་པ་ལྟར་རོ། །འདིར་གང་ཟག་མང་པོ་དག་གི་དོན་དུ་ལྟུང་བ་དུ་མུ་
དག་ཆོ་ག་གཅིག་གིས་དུས་ཅིག་ཆར་དུ་ཡང་ཕྱིར་བཅོས་སུ་རུང་ངོ༌། །འོ་ན་ཚུལཾ་ཇི་
ལྟར་ཕྱིར་བཅོས་པར་བྱ་ཞེ་ན། མཚམས་དེ་ན་ཡོད་པའི་དགེ་འདུན་མཐའ་དག་ཕྱོགས་
གཉིས་སུ་ཆད་པ་ན། ཕྱོགས་གཅིག་གི་གནས་བརྟན་ཤེས་ཉེན་ཅན་གཙོ་བོ་གང་ཡིན་

བླང་བའི་བྱ་བས་ཕྱིར་བཅོས་སོ། །གཉིས་པ་ལས་ནི་མངོན་སུམ་གྱིས་འདུལ་བས་སོ། །
གསུམ་པ་ལས་ནི་རྩྭ་བཀྲམ་པ་ལྟ་བུས་སོ། །ཞེས་གསུངས་ཏེ། དང་པོ་ཕྱིར་འཕྲོས་པ་
མེད་པའི་རྩོད་པ་ལས་ནི་གླེང་བྱས་ལྟུང་བ་ཁས་བླང་བའི་བྱ་བས་ལྟུང་བ་ཕྱིར་བཅོས་
པས་རྩོད་པ་དེ་ཕྱིར་བཅོས་སོ། །དེ་ཡང་ལྟུང་བ་ཁས་མི་ལེན་ཞིང་ཕྱིར་མི་འཆོས་པའི་
རྒྱུ་མཚན་གྱིས་རྩོད་ན་གླེང་བྱས་ལྟུང་བ་ཁས་བླངས་ནས་ཕྱིར་བཅོས་པས་ཞི་བར་བྱ་བ་
དང༌། ལྟུང་བ་ཁས་མི་ལེན་པ་ཁོ་ནའི་རྒྱུ་མཚན་གྱིས་རྩོད་ན་གླེང་བྱས་ལྟུང་བ་ཡོད་
པར་ཁས་བླངས་པས་ཞི་བར་བྱ་བའོ། །གལ་ཏེ་ཁས་མི་ལེན་ན་འོག་མ་ལྟར་འདི་ཡང་
མངོན་སུམ་གྱིས་ཞི་བར་བྱའོ། །གཉིས་པ་ཕྱིར་འཕྲོས་པ་དང་བཅས་པ་ཉི་ཚེ་བའི་རྩོད་
པ་ལས་ནི་སྔ་མ་ལྟར་གླེང་བྱས་ལྟུང་བ་ཁས་བླངས་ཤིང་ཕྱིར་བཅོས་ན་ཞི་བ་ཡིན་ལ།
གལ་ཏེ་ཁས་མི་ལེན་ན་གླེང་བྱ་གླེང་བྱེད་གཉིས་དང་དེ་གཉིས་ཀྱི་རྗེས་སུ་འབྲང་བ་
རྣམས་ཀྱིས་རྒོལ་བ་དང་ལན་མངོན་སུམ་དུ་བརྗོད་པ་སོགས་མངོན་སུམ་གྱིས་རྩོད་པ་
འདུལ་བས་རྩོད་པ་དེ་ཕྱིར་བཅོས་སོ། །དེ་ཡང་གཟུ་བོ་ལ་སོགས་ཀྱིས་ཡིད་དཔྱོད་
ཀྱིས་བརྟགས་ཏེ་ཞི་བར་བྱེད་པ་ཡིན་གྱི། གནས་ལུགས་ངེས་པར་རྟོགས་པ་ཡིན་པར་
ནི་མ་ངེས་ཏེ། ཚུལ་ཁྲིམས་རྣམ་པར་གཏན་ལ་འབེབས་པ་ཡིན་པའི་ཕྱིར་རོ། །དེས་མ་
ཞི་ན་གནས་ནས་དབྱུང་བར་བྱའོ། །གསུམ་པ་དགེ་འདུན་མཐའ་དག་དང་འབྲེལ་བའི་
རྩོད་པ་ལས་ནི་ཕན་ཚུན་ནས་ཕྱིར་བཅོས་པ་རྩྭ་བཀྲམ་པ་ལྟ་བུས་རྩོད་པ་དེ་ཞི་བར་བྱ་
དགོས་སོ། །དེའང་ཊི་ཀ་ལས། དཔེར་ན་རྩྭ་བཀྲམ་པ་ན་རྩྭ་ཐམས་ཅད་ཕན་ཚུན་ནས་
རྩེ་སྤྲོད་དུ་ཉལ་བ་དང་འདྲ་བར་ཕྱོགས་དང་གཞན་གྱི་ཕྱོགས་སུ་རྣམ་པར་གནས་པའི་
དགེ་འདུན་དུ་གྱུར་པའི་དགེ་སློང་ཐམས་ཅད་འདི་ལ་འཁྲུག་ལོང་ཉེ་བར་ཞི་བའི་ཕྱིར་
ཕན་ཚུན་ནས་འདུད་པར་གྱུར་བས་དེའི་ཕྱིར་དེའི་མིང་དེ་སྐད་ཅེས་བྱ་བར་གཞག་གོ །
ཞེས་གསུངས་སོ། །དེས་ཞི་བར་མ་གྱུར་ཀྱང་དགེ་འདུན་བྱེ་བའི་དགག་བྱ་ཡོད་ན་དེའི་
མཐར་གནས་ནས་དབྱུང་བར་མི་བྱའོ། །གཉིས་པ་རྒྱས་བཤད་ལ་གཉིས་ལས། རྩྭ་

ཞེས་སྔ་མར་སྦྱར་རོ། །ཊི་ཀ་ལས། དེ་བྱིན་ན་དགེ་སློང་དེ་ལ་དགེ་སློང་དག་གིས་རང་
བཞིན་དུ་གནས་པ་ཉིད་དུ་འཛིན་ཀྱི། ལྟུང་བ་དང་བཅས་པར་མི་འཛིན་ཏེ། གང་གི་
ཕྱིར་སྨྱོས་པའི་གནས་སྐབས་དང་ལྷན་ཅིག་ཐ་སྙད་འགའ་ཡང་མེད་པ་དེའི་ཕྱིར་སྨོས་
པའི་གནས་སྐབས་སུ་ལྷག་པར་སྤྱོད་པ་བྱས་པས་གླེང་བ་ཡང་མེད་པ་ཁོ་ནར་འགྱུར་
བས། རྩོད་པ་ཉེ་བར་ཞི་བར་འགྱུར་རོ། །ཞེས་སོ། །འདི་ལ་རོང་པའི་ཕྲེང་ཊིཀ་ལས།
དྲན་པ་དང་མ་མྱོས་པ་གཉིས་ཀ་ལུང་ལས་གསོལ་གཉིས་སུ་སྣང་ཡང་འདིར་ཀརྨ་ཤ་ཏཾ་
དང་བམ་པོ་ལྔ་བཅུ་པ་ལྟར་བཀོད་དོ་ཞེས་བཤད་ཀྱང༌། དྲན་པ་དང་མ་སྨྱོས་པའི་
འདུལ་བ་སྦྱིན་པ་གཉིས་ཀའི་སྐབས་སུ་ལུང་གཞི་སྡེ་དགེའི་པར་ལས། འདི་ནི་ལས་
བརྗོད་པ་དང་པོ་སྟེ། དེ་བཞིན་དུ་ལས་བརྗོད་པ་གཉིས་པ་དང་། གསུམ་གྱི་བར་དུ་
བརྗོད་པར་བྱའོ། །ཞེས་གསོལ་བཞི་བརྗོད་པར་གསུངས་སོ། །གསུམ་པ་ལྟུང་ཕྱིར་
རྩོད་པ་ཞི་བྱེད་ལ་གཉིས། ཉེས་པའི་ངོ་བོ་ཤེས་པའི་ཞི་བྱེད་དང་། མི་ཤེས་པའི་ཞི་
བྱེད་དོ། །དང་པོ་ལ་གཉིས་ལས། དང་པོ་ཞི་བྱ་རྩོད་པའི་དབྱེ་བ་ནི། ལྟུང་བ་དང་
བཅས་པ་ཉིད་ཀྱི་ཕྱིར་འཁྲུག་ལོང་རྣམ་པ་གསུམ་སྟེ། ཕྱིར་འཕྲོས་པ་མེད་པ་དང་།
ཕྱིར་འཕྲོས་པ་དང་བཅས་པ་རྣམ་པ་གཉིས་པ་ཉི་ཚེ་བ་དང་། དགེ་འདུན་མཐའ་དག་
དང་འབྲེལ་བའོ། །ཞེས་གསུངས་ཏེ། གླེང་བྱ་ལ་གསོ་བའི་ལྷག་མ་དང་བཅས་པའི་
ལྟུང་བ་དང་བཅས་པ་ཉིད་ཀྱི་ཕྱིར་འཁྲུག་ལོང་ངམ་རྩོད་པ་རྣམ་པ་གསུམ་སྟེ། གླེང་བྱ་
གླེང་བྱེད་གཉིས་ཁོ་ན་རྩོད་ཀྱི་དེ་ལས་གཞན་ལ་ཕྱིར་འཕྲོས་པ་མེད་ཅིང་ཕྱོགས་གཞན་
མེད་པ་དང༌། གླེང་བྱ་གླེང་བྱེད་གཉིས་རྩོད་པར་མ་ཟད་ཀྱི་དགེ་འདུན་གྱི་ཁོངས་སུ་
གཏོགས་པ་གཞན་ཁ་ཅིག་ལ་ཡང་ཕྱིར་འཕྲོས་ཤིང་ཕྱོགས་སུ་ཆད་པ་དང་བཅས་པ་
རྣམ་པ་གཉིས་པ་ཉི་ཚེ་བའམ་ཕྱོགས་རེ་བ་དང༌། མཚམས་གཅིག་གི་དགེ་འདུན་
མཐའ་དག་ཕྱོགས་གཉིས་སུ་ཆད་དེ་ལྟུང་བའི་ཕྱིར་རྩོད་པ་དང་འབྲེལ་བའོ། །གཉིས་
པ་ཞི་བྱེད་དངོས་ལ་གཉིས་ལས། དང་པོ་མདོར་བསྟན་པ་ནི། དང་པོ་ལས་ནི་ཁས་

ལྟ་བུ་གཞི་གཞན་རྗེས་སུ་བསྒྲུབ་པའི་དབང་གིས་གང་གིས་གླེང་བའི་ལྟུང་བ་མེད་པ་
དང་། དགེ་སློང་གིས་ཕྱི་དྲོ་ཁ་ཟས་ཟོས་པ་གཞན་གྱིས་མཐོང་ལ། དེས་ལྟུང་བ་དེ་ཆོས་
བཞིན་དུ་ཕྱིར་བཅོས་བྱས་ཟིན་ཀྱང་རྒྱུས་མེད་པར་གླེང་བ་ལྟ་བུ་ཕྱིར་བཅོས་ཟིན་པ་ལ་
མི་ལྟོས་པར་གླེང་བར་བྱས་པའི་ཕྱིར་གླེང་ཡང་ལྟུང་བ་མེད་པ་དང༌། དགེ་སློང་སྨྱོན་
པས་ཆང་འཐུང་བ་གཞན་གྱིས་མཐོང་ལ། དགེ་སློང་དེ་སྨྱོ་བ་ཡིན་པ་རྒྱུས་མེད་པར་
གླེང་བ་ལྟ་བུ་སྨྱོན་པས་བྱས་པ་ལ་གླེང་ཡང་ལྟུང་བ་མེད་པའོ། །དེ་རྣམས་ལས་དང་པོ་
གཞི་མེད་པ་དང་གཞན་རྗེས་སུ་བསྒྲུབ་པ་དང་ཕྱིར་བཅོས་པ་ལ་མི་ལྟོས་པ་གསུམ་ལ་
ནི་གླེང་བྱ་རང་གིས་ལྟུང་བ་དེ་བྱུང་བ་མི་དྲན་ཞིང་མ་བྱུང་བ་དང་ཕྱིར་བཅོས་བྱས་ཟིན་
པ་ཡང་དག་པར་དྲན་ན་དགེ་འདུན་ལ་དྲན་པས་འདུལ་བ་སྦྱིན་པར་གསོལ་བ་བཏབ་
ནས་དགེ་འདུན་གྱིས་དེ་ལ་གསོལ་བཞིའི་ལས་ཀྱིས་གང་ཟག་འདི་ནི་དྲན་པ་དང་ལྡན་
པས་འདིས་ལྟུང་བ་དེ་མ་བྱུང་བ་དང་ཕྱིར་བཅོས་བྱས་པ་དྲན་པས་འདི་ལ་ལྟུང་བ་མེད་
དོ་ཞེས་དག་པ་སྦྱིན་པས་རྩོད་པ་དེ་འདུལ་ཞིང་ཞི་བ་སྦྱིན་ནོ། །ཊཱི་ཀ་ལས། དེ་བྱིན་ན་
དགེ་སློང་དེ་ལ་དགེ་སློང་དག་གིས་དྲན་པ་དང་ལྡན་པར་འཛིན་གྱི། ལྟུང་བ་དང་བཅས་
པར་མི་འཛིན་ཏེ། གང་གི་ཕྱིར་འདི་ནི་དྲན་པ་དང་ལྡན་པ་ཡིན་པས་འདིས་ལྟུང་བ་
བརྗོད་པས་དེ་མི་དྲན་ན། དེའི་ཕྱིར་འདི་ལ་ལྟུང་བ་མེད་དོ་ཞེས་དེ་ཉིད་ཀྱིས་འདི་ལ་
རྩོད་པ་ཉེ་བར་ཞི་བ་ཡིན་ནོ། །ཞེས་གསུངས་སོ། །དེ་ལྟར་དག་པ་སྦྱིན་དུ་རུང་ཡང་
གླེང་བྱེད་ཉན་དུ་མི་འདོད་ན་བརྙས་ཐབས་བྱེད་པ་ཡིན་པས་དེ་ལ་ཕྱིར་འགྱེད་ནན་ཏུར་
བྱ་ཞིང་། དེས་མ་ཞི་ན་དེ་གནས་ནས་དབྱུང་བར་བྱའོ། །ཐ་མ་སྨྱོན་པས་བྱས་པས་གླེང་
བ་ལ་ནི་གླེང་བྱ་རང་ཉིད་ཀྱིས་མ་སྨྱོས་པས་འདུལ་བ་སྦྱིན་པར་གསོལ་བ་བཏབ་སྟེ་
དགེ་འདུན་གྱིས་དེ་ལ་གསོལ་བཞིའི་ལས་ཀྱིས་དགེ་སློང་བྱེ་མ་སྐྱེས་སྨྱོས་པས་དགེ་
སློང་གི་ཚུལ་མ་ལགས་པ་ཆང་འཐུང་བ་ལྟ་བུའི་བྱ་བ་དེ་བྱས་ཀྱང་མ་སྨོས་པས་མ་བྱས་
པས་ལྟུང་བ་མེད་དོ་ཞེས་དག་པ་སྦྱིན་པས་རྩོད་པ་དེ་འདུལ་ཞིང་ཞི་བའོ་སྟེ་སྦྱིན་ནོ་

ཡིན་ནོ། །རྩོད་པ་ཆོས་མ་ཡིན་པས་ཉེ་བར་ཞི་བ་ལ་ཡང་སྐྱོ་སྔོགས་མི་བྱའོ། །བྱེད་ན་
ཉེས་བྱས་སུ་འགྱུར་རོ་ཞེས་ལུང་ལས་སོ། །དེ་ལྟར་མངོན་སུམ་དང་གང་མང་གིས་ཀྱང་
ཞི་བར་བྱེད་མ་ནུས་ན། རྒོལ་ཕྱིར་རྒོལ་གཉིས་ཀའམ་གང་རུང་གཅིག་གནས་ནས་
ཕྱུང་བས་ཞི་བར་འགྱུར་ན། གནས་ནས་དབྱུང་བར་བྱ་སྟེ། རྣམ་པར་གཏན་ལ་
འབེབས་པ་ལས་གྱུར་པ་ལ་ཉེ་བར་མ་ཞི་བས་སོ་ཞེས་གསུངས་པས་སོ། །གཉིས་པ་མི་
གདམས་པའི་ཕྱིར་རྩོད་པ་ཞི་བར་བྱ་བ་ལ་གཉིས། མདོར་བསྟན་པ་དང་། རྒྱས་པར་
བཤད་པའོ། །དང་པོ་ནི། གླེང་བའི་ཁ་ན་མ་ཐོ་བ་མེད་པ་ལ་ནི་དག་པ་སྦྱིན་ནོ། །ཞེས་
གསུངས་ཏེ། འདི་ལ་གཉིས་ལས། གླེང་བའི་ཁ་ན་མ་ཐོ་བ་ཡོད་པ་ལ་ནི་མངོན་སུམ་
བརྒྱད་ཀྱིས་ཞི་བར་བྱེད་པ་སྟེ། གོང་དུ་མངོན་སུམ་འདི་དང་ཞེས་གསུངས་ལ། ལུང་
གཞི་ལས་ཀྱང་། སྐམ་ལ་གནས་པ་ནས་བཟུང་ནས་གནས་བརྟན་གྱི་བར་གྱིས་གོང་མ་
བཞིན་དུ་སྟེ། ཞེས་གསུངས་སོ། །དེ་ཡང་གཟུ་བོ་སོགས་ཀྱིས་ཡིད་དཔྱོད་ཀྱིས་
བརྟགས་ཏེ། ཞི་བར་བྱེད་པ་ཡིན་གྱི། གནས་ལུགས་ངེས་པར་རྟོགས་པ་ཡིན་པར་ནི་
མ་ངེས་ཏེ། ཚུལ་ཁྲིམས་རྣམ་པར་གཏན་ལ་འབེབས་པ་ཡིན་པའི་ཕྱིར་རོ། །དེས་མ་ཞི་
ན་གནས་ནས་དབྱུང་བར་བྱའོ། །ལྟུང་བ་གཏན་ནས་མེད་དམ་གཞན་ཡོད་ཀྱང་གང་
གིས་གླེང་བའི་ཁ་ན་མ་ཐོ་བ་མེད་པ་ལ་ནི་གླེང་བྱ་ལ་ལྟུང་བ་མེད་དོ་ཞེས་དག་པ་སྦྱིན་
ནོ། །གཉིས་པ་ནི། གླེང་བ་ནི་རྣམ་པ་བཞི་སྟེ། གཞི་མེད་པ་དང་། གཞི་གཞན་རྗེས་སུ་
བསྒྲུབ་པའི་དབང་གིས་དང་། ཕྱིར་བཅོས་པ་ལ་མི་ལྟོས་པའི་ཕྱིར་དང་། སྨྱོན་པས་
བྱས་པའོ། །དང་པོ་གསུམ་ལ་ནི་དྲན་པས་འདུལ་བ་སྦྱིན་ནོ། །ཐ་མ་ལ་ནི་མ་སྨྱོས་པས་
འདུལ་བའོ། །ཞེས་གསུངས་ཏེ། གླེང་བའི་ཁ་ན་མ་ཐོ་བ་མེད་པ་དེ་ནི་རྣམ་པ་བཞི་སྟེ།
མཐོང་ཐོས་དོགས་གསུམ་མེད་པར་དགྲ་བཅོམ་པ་གྱད་བུ་ནོར་ལ་མི་ཚངས་སྤྱོད་ཀྱི་
ལྟུང་བ་གླེང་བ་ལྟ་བུ་ལྟུང་བ་གླེང་ཡང་གཞི་ལྟུང་བ་མེད་པ་དང་། རང་གི་རིན་པོ་ཆེ་ལ་
རེག་པའི་སྤང་ལྟུང་བྱུང་བ་ལ། གཞན་གྱི་རིན་པོ་ཆེ་ལ་རེག་པའི་ལྟུང་བྱེད་ཀྱིས་གླེང་བ་

ན་ཇི་ལྟར་བྱ་ཞེ་ན། ཚུལ་ཤིང་འབྲིམ་པ་པོ་དེས་འདི་སྐད་དུ། ཚེ་དང་ལྡན་པ་ཁྱོད་ཀྱི་
མཁན་པོ་དང་། སློབ་དཔོན་དང་། མཁན་པོ་གཅིག་པ་དང་། སློབ་དཔོན་གཅིག་པོ་
དང༌། གཏམ་འདྲེས་པ་དང༌། ཕེབས་པར་སྨྲ་བ་དང༌། སྨོན་འདྲིན་དང༌། འགྲོགས་
བཤེས་ཀྱིས་ཆོས་ཀྱི་ཚུལ་ཤིང་བླངས་ཀྱིས་ཁྱོད་ཀྱིས་ཀྱང་ཆོས་ཀྱི་ཚུལ་ཤིང་ལོངས་
ཤིག གལ་ཏེ་ཁྱོད་ཀྱིས་ཆོས་མ་ཡིན་པའི་ཚུལ་ཤིང་བླངས་ནས་ཁྱོད་མཁན་པོ་ལ་
སོགས་པ་དེ་དག་དང་ལྷན་ཅིག་རྩོད་པར་གྱུར་ན་མུ་ལེགས་སོ་ཞེས་བརྡ་ཕྲོད་པའི་
ཕྱིར་རྣ་དྲུང་དུ་བཤུབ་བོ་སྟེ་ལྐོག་ཏུ་ཤུབ་བུར་སྨྲ་བར་བྱའོ། །དེ་སྐད་ཡང་དང་ཡང་དུ་
བརྗོད་པར་བྱའོ་ཞེས་རང་འགྲེལ་ལས་སོ། །ཚུལ་ཤིང་མི་བླང་བ་ལྔ་ནི། ཆོས་མ་ཡིན་
པའི་ཚུལ་ཤིང་བླང་བར་མི་བྱའོ། །ལེན་ན་འདུལ་བ་དང་འགལ་བའི་ཉེས་བྱས་ཀྱི་
ལྟུང་བ་བཤག་པར་བྱའོ་ཞེས་རང་འགྲེལ་ལས་སོ། །ཐེ་ཚོམ་ཟ་ན་ཆོས་ཀྱི་ཚུལ་ཤིང་
ཤེས་པར་བྱ་བའི་ཕྱིར་མདོ་སྡེ་དང་འདུལ་བ་དང་མ་མོ་འཛིན་པ་དག་ལ་མ་དྲིས་པར་
བླང་བར་མི་བྱའོ། །མ་བརྟགས་པར་བླངས་ན་ཉེས་བྱས་ཞེས་འགྲེལ་ཆུང་ལས་སོ། །
དགེ་འདུན་བྱེ་བར་གྱུར་ན་ཅི་མ་རུང་སྙམ་དུ་དབྱེན་དུ་འགྱུར་བའི་བཟོད་པའམ་འདོད་
པས་བླང་བར་མི་བྱའོ། །བླངས་ན་ཉེས་བྱས་ཞེས་འགྲེལ་ཆུང་ལས་སོ། །རྩོད་པ་དེ་
ཆོས་མ་ཡིན་པའི་ཕྱོགས་སུ་ཞི་བར་འདོད་པས་བླང་བར་མི་བྱའོ། །བླངས་ན་ཉེས་
བྱས་ཞེས་འགྲེལ་ཆུང་ལས་སོ། །དབྱེན་དུ་འགྱུར་བར་འདོད་པ་དང༌། ཆོས་མ་ཡིན་
པའི་ཕྱོགས་སུ་ཞི་བར་འདོད་པ་མེད་ཀྱང་དབྱེན་དང་ཆོས་མ་ཡིན་པ་དེ་གཉིས་འབྱུང་
བར་འགྱུར་བ་ཉིད་དུ་ཤེས་ན་ཚུལ་ཤིང་བླང་བར་མི་བྱའོ། །ཆོས་དང་ཆོས་མ་ཡིན་
པའི་ཚུལ་ཤིང་གྲངས་མཉམ་པ་ཉིད་ཡིན་ན་བཙུན་པ་ཀུན་ཤེས་ཀཽཎྜི་ནྱ་ལ་སོགས་པ་
ཉན་ཐོས་ཆེན་པོའི་ཕྱིར་ཆོས་ཀྱི་ཚུལ་ཤིང་གཅིག་བླང་ངོ༌། །དེ་ལྟར་ན་རྩོད་པ་དེ་ཆོས་
ཀྱིས་ཉེ་བར་ཞི་བར་གྱུར་པ་ཡིན་ནོ་ཞེས་རང་འགྲེལ་ལས་སོ། །དེ་ལྟར་བྱས་ཀྱང་ཆོས་
མ་ཡིན་པའི་ཚུལ་ཤིང་མང་ན་ནི་རྩོད་པ་དེ་ཆོས་མ་ཡིན་པས་ཉེ་བར་ཞི་བར་གྱུར་པ་

ལས་བཟློག་པ་ཡ་ཡོ་ཅན་དང་ཁྱར་ཁྱོར་ཅན་དང་ཅས་ཅུས་ཅན་དང་ཁ་དོག་ངན་པ་
དང་དྲི་མི་ཞིམ་པ་དང་རེག་པ་རྩུབ་པའོ། ཚུལ་ཤིང་འབྲིམ་པ་པོ་དེས་དགེ་འདུན་ལ་
འདུ་བར་གསོལ་ལོ། །དེའང་ཇི་སྐད་དུ་གསོལ་ཞེ་ན། ཚུལ་ཤིང་བྲིམ་པར་འགྱུར་
གྱིས་དགེ་འདུན་ཐམས་ཅད་ཀྱིས་འདུ་བར་བྱའོ། །ཞེས་སོ། །གལ་ཏེ་དེ་ལྟར་འདུ་བ་
སྦྱིན་པས་ཚོགས་པ་ན་འབྲིམ་པར་བྱེད་པས་ཆོས་མ་ཡིན་པའི་ཚུལ་ཤིང་གྲངས་ལྷག་
པར་འགྱུར་བར་སེམས་ན་བྲིམ་པར་མི་བྱའོ། །ཆོས་ཀྱི་ཚུལ་ཤིང་དག་ལྷག་པར་
སེམས་ན་ནི་བྲིམ་པར་བྱའོ། །ཚུལ་ཤིང་འབྲིམ་པའི་ཚེ་ན་འབྲིམ་པ་པོའི་ལག་པ་
གཡས་པས་ཆོས་ཀྱི་ཚུལ་ཤིང་དག་གཟུང་ཞིང་གཡོན་པས་ཅིག་ཤོས་ཆོས་མ་ཡིན་
པའི་ཚུལ་ཤིང་དག་གོ་སྟེ་གཟུང་བར་བྱའོ་ཞེས་པའོ། །ཆོས་མ་ཡིན་པའི་ཚུལ་ཤིང་དེ་
དག་རས་ལ་སོགས་པས་གཡོགས་ཏེ་སྔ་མ་ཆོས་ཀྱི་ཚུལ་ཤིང་དག་ནི་མ་གཡོགས་པར་
སྣང་བར་བྱས་ནས་དགེ་འདུན་ལ་བརྗོད་པར་བྱའོ། །ཇི་སྐད་བརྗོད་པར་བྱ་ཞེ་ན།
དགེ་འདུན་བྱེ་བར་མི་འགྱུར་ཞིང་ཆོས་ཕྱོགས་སུ་ཞི་བར་འགྱུར་བའི་བསམ་པ་བསྐྱེད་
དེ། གནས་བརྟན་ཞེས་བོས་ནས་འདི་དག་ནི་ཆོས་ཀྱི་ཚུལ་ཤིང་ཡ་ཡོ་མེད་པ་ཁྱར་
ཁྱོར་མེད་པ་ཅས་ཅུས་མེད་པ་ཁ་དོག་བཟང་བ་དྲི་ཞིམ་པ་རེག་པ་འཇམ་པ་དག་ཡིན་
གྱིས་ལོངས་ཤིག་ཅེས་སོ། །འདི་དག་ནི་ཆོས་མ་ཡིན་པའི་ཚུལ་ཤིང་ལགས་ཏེ། ཡ་ཡོ་
དང་སོགས་ནས་རེག་ན་མི་བདེ་བ་ལགས་ན་ལོངས་ཤིག་ཅེས་ལུང་ལས་སོ། །ཆོས་ཀྱི་
ཚུལ་ཤིང་ལས་ཅིག་ཤོས་ཆོས་མ་ཡིན་པའི་ཚུལ་ཤིང་འཚོལ་ན་ཚིག་གཉིས་ཀྱི་བར་དུ་
མི་དབུལ་ལོ། །ཚིག་གསུམ་པ་ལ་ནི་སྦྱིན་ཞིང་ལེན་མཁན་གྱིས་ཉེས་བྱས་ཀྱི་ལྟུང་བ་
བཤག་པར་བྱའོ། །སྔ་མ་དག་སྣང་བར་བྱས་ནས་ཞེས་གོང་དུ་སྨོས་ན་དེ་ལྟར་ངེས་
སམ་ཞེ་ན། ཆོས་ཀྱི་ཚུལ་ཤིང་གཡོགས་སམ་ཕྱེ་བ་གང་གིས་ཆོས་ཀྱི་ཚུལ་ཤིང་ལེན་པ་
མང་བར་འགྱུར་བ་དེ་ལྟར་གཡོགས་སམ་ཕྱེས་ནས་བྲིམ་པར་བྱའོ། །ཆོས་ཀྱི་ཚུལ་
ཤིང་བླངས་པ་དག་གི་སློབ་མ་ལ་སོགས་པ་ཆོས་མ་ཡིན་པའི་ཚུལ་ཤིང་ལེན་པར་རྩོམ་

པ་འཇམ་པ་དག་ཡིན་གྱིས་ལོངས་ཤིག་ཅེས་སོ། །ཅིག་ཤོས་འཚོལ་ན་ཚིག་གཉིས་ཀྱི་
བར་དུ་མི་དབུལ་ལོ། །གཡོགས་སམ་ཕྱེ་བ་གང་གིས་ཆོས་ཀྱི་མང་བར་འགྱུར་བ་དེ་
ལྟར་བྲིམ་པར་བྱའོ། །ཚེ་དང་ལྡན་པ་ཁྱོད་ཀྱི་མཁན་པོ་དང་སློབ་དཔོན་དང་མཁན་པོ་
གཅིག་པ་དང་སློབ་དཔོན་གཅིག་པ་དང་གཏམ་འདྲེས་པ་དང་ཕེབས་པར་སྨྲ་བ་དང་སྨོན་
འདྲིན་དང་འགྲོགས་བཤེས་ཀྱིས་ཆོས་ཀྱི་ཚུལ་ཤིང་བླངས་ཀྱིས་ཁྱོད་ཀྱིས་ཀྱང་ཆོས་ཀྱི་
ཚུལ་ཤིང་ལོངས་ཤིག །ཁྱོད་དེ་དག་དང་ལྷན་ཅིག་རྩོད་པར་གྱུར་ན་མ་ལེགས་སོ་ཞེས་
རྣ་དྲུང་དུ་བཤུབ་བོ། །ཆོས་མ་ཡིན་པའི་ཚུལ་ཤིང་བླང་བར་མི་བྱའོ། །མདོ་སྡེ་དང་
འདུལ་བ་དང་མ་མོ་འཛིན་པ་དག་ལ་མ་དྲིས་པར་མི་བྱའོ། །དབྱེན་དུ་འགྱུར་བའི་
བཟོད་པས་མི་བྱའོ། །ཆོས་མ་ཡིན་པས་མི་བྱའོ། །དེ་གཉིས་འབྱུང་བར་འགྱུར་བ་ཉིད་
དུ་ཤེས་ན་མི་བྱའོ། །མཉམ་པ་ཉིད་ན་ཉན་ཐོས་ཆེན་པོའི་ཕྱིར་ཆོས་ཀྱི་ཚུལ་ཤིང་གཅིག་
བླང་ངོ༌། །ཆོས་མ་ཡིན་པས་ཉེ་བར་ཞི་བ་ལ་སྐྱོ་སྔོགས་མི་བྱའོ། །ཞེས་གསུངས་ཏེ།
ཆོས་ཕྱོགས་པའི་བློ་དང་ཆོས་མིན་ཕྱོགས་པའི་བློ་དེ་གཉིས་གང་མང་བ་ཇི་ལྟར་ཤེས་
པར་བྱ་ཞེ་ན། ཆེས་མང་བའི་བློས་ལེགས་པར་གཞག་པ་འདི་ལ་ཚུལ་ཤིང་བྲིམས་
པས་ཆོས་ཕྱོགས་པའི་བློ་དང་ཆོས་མིན་ཕྱོགས་པའི་བློ་མང་ཉུང་གི་གྲངས་གཟུང་ཞིང་
བགྲང་བར་བྱ་བ་ཉིད་དོ། །དེ་ཇི་ལྟར་བྱ་ན། ཚུལ་ཤིང་འབྲིམ་པར་བྱེད་པ་ཉིད་ཀྱི་
དགེ་སློང་སྤྲོ་བར་བྱས་ནས་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །བསྐོས་པའི་
དགེ་སློང་དེས་ཆོས་དང་ཆོས་མིན་པའི་ཚུལ་ཤིང་གྲངས་མང་པོ་ཡོད་ཀྱང་རིགས་རྣམ་
པ་གཉིས་ཏེ་ཆོས་དང་ཆོས་མ་ཡིན་པའི་ཚུལ་ཤིང་དག་ཉེ་བར་གཞག་གོ །ཚུལ་ཤིང་
རིགས་གཉིས་པོ་ཇི་ལྟ་བུ་བྱ་ཞེ་ན། ཆོས་ཀྱི་ཚུལ་ཤིང་དགཽ་ནི་བསླབ་པ་གསུམ་མཚོན་
པས་དབྱིབས་ཀྱི་སྐྱོན་དང་བྲལ་བ་ཡ་ཡོ་མེད་པ་དང་། རྭ་ལག་སོགས་ཁྱར་ཁྱོར་མེད་
པ་དང༌། ཅས་ཅུས་ཏེ་འཁྱོག་མེད་པ་དང་། ཁ་དོག་བཟུང་བ་དང་། དྲི་ཞིམ་པ་དང༌།
རེག་པ་འཇམ་པ་ཉིད་དག་ཡིན་ལ། ཅིག་ཤོས་ཆོས་མ་ཡིན་པ་ཉིད་ཀྱི་ཚུལ་ཤིང་ནི་དེ་

དེ་ལ་བརྟེན་པར་བྱའོ། །གཞན་དུ་མི་བྱའོ་ཞེས་རང་འགྲེལ་ལས་གསུངས་ཏེ། དེ་ཡང་
གཅེས་པར་བཟུང་བ་སོགས་མ་ཡིན་ཡང་གང་མང་བྱས་ན་རྩོད་པ་ཆེར་གྱུར་པའི་
དགག་བྱ་ཡོད་པའི་ཕྱིར་རོ། །འདི་ལྟུང་བ་ཡིན་ནམ་མིན་རྣམ་པར་གཏན་ལ་དབབ་པ་
དེ་བསྡམ་པར་བྱ་བ་ཉིད་མ་ཡིན་པ་བཤགས་པར་བྱ་བ་ཡན་ཆད་རྩོད་པའི་དོན་ལ་
ཆེས་མང་བའི་བློས་ཞི་བར་གཞག་པ་འདི་བྱའོ། །དེའང་རང་འགྲེལ་ལས། བསྡམ་
པར་བྱ་བའི་དོན་ཡིན་ན་དེ་ལ་ནི་རྣམ་པ་འདི་ལ་བརྟེན་པར་མི་བྱ་སྟེ་ཕྲན་ཚེགས་ཙམ་
དུ་ཟད་པའི་ཕྱིར་རོ། །ཞེས་སོ། །ཅི་དང་པོ་ཉིད་ནས་འདི་ལ་བརྟེན་པར་བྱའམ་ཞེ་ན།
དགེ་འདུན་གཞི་བོ་དང་གསལ་བ་ལ་སོགས་པ་ནས་རིམ་གྱིས་མཐུ་དང་ལྡན་པའི་
གནས་བརྟན་གྱི་མཐར་ཐུག་པ་ཉིད་ཀྱི་བར་དག་རྩོད་པ་དེ་ཞི་བའི་ཕྱིར་འབད་པས་
ཡོངས་སུ་ཉོན་མོངས་པའམ་ངལ་ཞིང་དུབ་པར་གྱུར་ཀྱང་རྩོད་པ་ཞི་བར་མ་གྱུར་པ་
དག་ལ་གང་མང་འདི་བྱའོ། །གཉིས་པ་ནི། དགེ་འདུན་གཞི་བོས་སོ། །ཞེས་གསུངས་
ཏེ། གང་གིས་གང་མང་བྱ་ཞེ་ན། དགེ་འདུན་གཞི་བོས་སོ། །གསུམ་པ་ནི། འདི་ལ་
ཚུལ་ཤིང་བྲིམས་པས་བློ་གཟུང་བར་བྱ་བ་ཉིད་དོ། །ཚུལ་ཤིང་འབྲིམ་པ་བསྐོ་བར་བྱའོ། །
དེས་ཚུལ་ཤིང་རྣམ་པ་གཉིས་དག་ཉེ་བར་གཞག་གོ །ཆོས་ཀྱི་ཚུལ་ཤིང་དག་ནི་ཡ་ཡོ་
མེད་པ་དང་ཁྱར་ཁྱོར་མེད་པ་དང་ཅས་ཅུས་མེད་པ་དང་ཁ་དོག་བཟང་བ་དང་དྲི་ཞིམ་པ་
དང་རེག་པ་འཇམ་པ་ཉིད་དག་ཡིན་ལ་ཅིག་ཤོས་ཀྱི་ནི་བཟློག་པའོ། །དགེ་འདུན་ལ་
འདུ་བར་གསོལ་ལོ། །ཚུལ་ཤིང་བྲིམ་པར་འགྱུར་གྱིས་ཐམས་ཅད་ཀྱིས་འདུ་བར་བྱའོ་
ཞེས་སོ། །གལ་ཏེ་དེ་ལྟར་འདུ་བ་སྦྱིན་པས་ཚོགས་པ་ན་ཆོས་མ་ཡིན་པའི་ཚུལ་ཤིང་
ལྷག་པར་འགྱུར་བར་སེམས་ན་བྲིམ་པར་མི་བྱའོ། །འབྲིམ་པའི་ཚེ་ལག་པ་གཡས་པས་
ཆོས་ཀྱི་ཚུལ་ཤིང་དག་གཟུང་ཞིང་གཡོན་པས་ཅིག་ཤོས་དག་གོ །དེ་དག་གཡོགས་ཏེ་
སྔ་མ་དག་སྣང་བར་བྱས་ནས་བརྗོད་པར་བྱའོ། །གནས་བརྟན་འདི་དག་ནི་ཆོས་ཀྱི་
ཚུལ་ཤིང་ཡ་ཡོ་མེད་པ་ཁྱར་ཁྱོར་མེད་པ་ཅས་ཅུས་མེད་པ་ཁ་དོག་བཟང་བ་དྲི་ཞིམ་པ་རེག་

ཅུང་ཟད་ཀྱང་བསྒྲུབ་པར་མི་བྱའོ། །གླེང་པ་པོ་དེ་ཚུལ་ཁྲིམས་འཆལ་བ་དང་ལོག་པར་
སྟོན་པའི་རྣམ་པ་དེ་ལྟ་བུ་མ་ཡིན་པ་ཡོན་ཏན་དང་པོ་དང་གསུམ་པ་དང་ལྡན་ལ་ཡོན་
ཏན་གཉིས་པའི་ཆ་ནས་སྡེ་སྣོད་དག་ཚིག་གི་སྒོ་ནས་འཛིན་ཅིང་དོན་གྱི་སྒོ་ནས་མི་
ཤེས་པས་གླེང་བར་བྱེད་པ་ལ་ནི་དགེ་འདུན་གྱིས་བློན་གདབ་པ་སྟེ་ཚིག་འཇམ་པོ་
སྙན་པའི་རྣམ་པས་གྲོས་བཏབ་ནས་བཟློག་པར་བྱའོ། །བློན་གདབ་པ་ནི་གྲོས་
འདེབས་པའི་བརྡ་རྙིང་ངོ༌། །གོང་དུ་གླེང་བ་པོ་ཡོན་ཏན་གསུམ་དང་ལྡན་པ་ལ་གུས་
པར་བྱའོ་ཞེས་བསྟན་ན། དེ་ལ་བརྟག་པ་ཙམ་ཡང་མི་བྱ་བར་གུས་པར་བྱའམ་ཞེ་ན། །
ཡོན་ཏན་གསུམ་ལྡན་གྱི་གླེང་བ་པོ་དེ་ལ་གླེང་བྱ་ལྟུང་བ་ལས་བསླང་འདོད་ལ་སོགས་
པ་ཡང་དག་པའི་བསམ་པ་དང་ལྡན་མི་ལྡན་རྟོགས་པར་བྱ་བའི་ཕྱིར་ཚིག་གི་སྒོ་ནས་
བརྒལ་ཞིང་ངམ་དྲི་ཞིང་བསམ་པའི་སྒོ་ནས་བརྟག་པར་བྱའོ། །དེའང་རང་འགྲེལ་ལས།
སེམས་ཀྱི་སྤྱོད་པ་ནི་གཡོ་བ་ཡིན་པས་སྔར་སྡིག་པ་ལ་མི་ཞུགས་སུ་ཟིན་ཀྱང་། ཕྱིས་
འཇུག་པར་འགྱུར་སྲིད་པས་དེའི་ཕྱིར་སེམས་ཀྱི་སྤྱོད་པ་བགམ་པའི་ཕྱིར་བརྒལ་ཞིང་
བརྟག་པར་བྱའོ། །ཞེས་སོ། །ཇི་ལྟར་བརྒལ་ཞིང་བརྟག་པར་བྱ་ཞེ་ན། དྲི་བའི་གནས་
སམ་གཞི་སྟེ། དུས་དང་ཡུལ་དང་སྤྱོད་ལམ་ལ་སོགས་པ་གཅིག་གི་གནས་སུ་ཚིག་མི་
བཞུག་པས་བརྒལ་ཞིང་བརྟག་པར་བྱ་དགོས་སོ། །དྲི་བའི་གནས་སམ་གཞི་དག་ནི་
གང་ཡིན་ཞེ་ན། དུས་མཚན་མོའམ་ཉིན་མོ་བྱས་པས་གླེང་བ་དང་། ཡུལ་ལྐོག་ཏུ་བྱས་
པ་དང་། གསལ་བར་བྱས་པ་དང་། ལམ་དུ་བྱས་པ་དང་། ལམ་གོལ་བར་བྱས་པ་དང་།
གྲོང་དུ་བྱས་པ་དང༌། དགོན་པར་བྱས་པ་ལ་སོགས་པས་གླེང་བ་དང་། སྤྱོད་ལམ་འགྲོ་
བ་དང་། འགྲེང་བ་དང༌། འདུག་པ་དང༌། ཉལ་བ་ལ་སོགས་པས་བྱས་པར་གླེང་བ་
དང༌། ཕམ་ལྷག་ལྟུང་བྱེད་སོར་བཤགས་ཉེས་བྱས་གང་རྗེས་སུ་སྒྲུབ་པ་ཐ་དད་པས་
གླེང་བ་དག་གོ །བདེན་ནམ་རྫུན་བརྟག་པའི་ཕྱིར་དགེ་འདུན་གྱིས་དགེ་སློང་གཉིས་སྔ་
ཕྱིར་བྱས་ཏེ་བཏང་ནས་མིང་གི་སྨོས་པ་འདི་རྣམས་དྲིས་ལ། དོན་རྟགས་མཐུན་ན་གླེང་

བ་དེའི་ཚིག་བཙན་པར་བྱའོ། །གལ་ཏེ་སྔར་དྲིས་པ་ན་ཉིན་མོ་བྱས་སོ་ཞེས་ཟེར་ལ་
ཕྱིས་དྲིས་པ་ན་མཚན་མོ་བྱས་སོ་ཞེས་ཟེར་བ་ལྟ་བུ་གནས་ནས་གནས་གཞན་དུ་འཕོ་
བ་དང་འཁོན་ཡོད་པས་འཁྲུག་པའི་རྙོག་པ་ཅན་དུ་གྱུར་ན་དེའི་ཚེ་ལྟུང་བ་གླེང་བ་མི་
ཆགས་སོ། །ཊི་ཀ་ལས། གནས་ནས་གནས་གཞན་དུ་འཕོས་ན་གླེངས་པ་ཉིད་དང༌།
གླེང་བ་པོ་ཉིད་མེད་པ་ཡིན་ཏེ། དེ་ཉིད་ཀྱིས་འདིར་དགོས་པ་གྲུབ་པར་འགྱུར་ཏེ།
འདི་ལྟར་དེ་ལྟར་ན། རྩོད་པ་ཉེ་བར་ཞི་བ་ཉིད་ཡིན་པ་དེའི་ཕྱིར། དེ་ལ་གླེང་བ་མི་
ཆགས་སོ་ཞེས་སྨོས་སོ། །ཞེས་གསུངས་སོ། །གང་ཟག་གང་ལ་ལྟུང་བ་གླེང་བས་དེས་
ལྟུང་བ་དེ་ཁས་བླངས་ན་རྩོད་པ་དེ་མཐར་ཐུག་པ་ཡིན་ཏེ། ལྟུང་བའི་ཕྱིར་རྩོད་པ་དེ་
ཞི་བ་ཡིན་ནོ། །གླེང་བ་པོས་ལྟུང་བ་གླེངས་ཀྱང་གླེང་བྱས་ཉེས་པ་ཁས་མི་ལེན་པ་དང་།
དེས་ཉེས་པ་མ་བྱས་པའམ་དག་པའི་དཔང་པོ་གཞན་ཡོད་ན། དེ་ལ་གཟུ་བོ་དགེ་
འདུན་རྣམས་ཀྱིས་ཇི་ལྟར་ངེས་པར་བྱ་ཞེ་ན། ལྟུང་བ་ཡོད་མེད་ཇི་ལྟ་བ་བཞིན་དུ་སྨྲ་བ་
པོ་དེ་བདེན་པ་མཐོང་བུ་ཟག་པ་མེད་པའི་ལམ་ཐོབ་པ་ཉིད་དང་། འདོད་པའི་ཁམས་
ཀྱི་འདོད་ཆགས་དང་བྲལ་བ་སོགས་ཡོན་ཏན་ལས་ཆེས་མཆོག་ཏུ་གྱུར་པ་ཡིན་ན་དེ་
རབ་ཏུ་བྱུང་བ་འབའ་ཞིག་ཏུ་མ་ཟད་ཀྱི་ཁྱིམ་པ་ཡིན་ཡང་རུང་གླེང་བྱ་གླེང་བྱེད་ལས་
གཞུན་དཔང་པོ་ཚད་མར་བྱའོ། །དེའང་རང་གི་རྣམ་བཤད་ལས། གཞན་དག་ཚད་མར་
བྱས་ཏེ་དེ་དག་ཆེ་གཞིར་དྲིའོ་ཞེས་བྱ་བའི་དོན་ནོ་ཞེས་གསུངས་སོ། །དེ་ལྟར་དཔང་པོ་
ཚད་མར་བྱ་བ་ཁོ་ནར་ཟད་དམ་ཞེ་ན། དབང་པོ་དེ་ཡོན་ཏན་ཆེས་མཆོག་ཏུ་གྱུར་པ་
ཡིན་ན་དེ་ཚད་མར་བྱ་དགོས་པའི་དོན་ཡིན་གྱི། གལ་ཏེ་གླེང་བྱ་དང་གླེང་བྱེད་གང་
རུང་ཡོན་ཏན་ལས་ཆེས་མཆོག་ཏུ་གྱུར་པ་ཡིན་ན་དེ་ཚད་མར་བྱ་བ་སྟེ། སྨྲ་བ་པོ་ཞེས་
པའི་རང་གི་རྣམ་བཤད་ལས། འདིར་ཐམས་ཅད་ཉིད་དེ། དོན་བརྗོད་པའི་དཔང་པོ་
དང་གླེང་བར་བྱ་བ་དང་གླེང་བར་བྱེད་པ་སྨྲ་བ་པོ་ཉིད་ཀྱིས་གཟུང་བར་རིག་པར་བྱའི།
ཚེ་གཞིར་གྱུར་པ་(ཁོ་ན་)ཉིད་ཀྱིས་ནི་མ་ཡིན་ནོ། །ཞེས་གསུངས་པའི་ཕྱིར་རོ། །དགེ་
་

་སློང་འདིས་ཉེས་སྤྱོད་བྱེད་པ་བདག་གིས་མཐོང་ངོ་ཞེས་ཟེར་བའི་གང་ཟག་ཆེ་གཞིའམ་
དཔང་པོ་གཉིས་ཡན་ཆད་ཡོད་ན་གཟུ་བོ་དགེ་འདུན་རྣམས་ཀྱིས་ཇི་ལྟར་བྱ་ཞེ་ན། ཉེས་
སྤྱོད་བྱེད་པར་མཐོང་བའི་ཆེ་གཞི་དེ་ཟླ་བོ་གཞན་དང་བཅས་པ་ཉིད་ཡིན་ན། གཞན་
དེ་ལ་དྲི་ཞིང་དེ་དག་གི་ཚིག་བསྟུན་པར་བྱའོ། །དེ་གཉིས་ཀྱི་ཚིག་མཐུན་ན་གླེང་བྱེད་
བཞིན་བྱའོ། །འོ་ན་མི་མཐུན་ན་ཇི་ལྟར་བྱ་ཞེ་ན། དེ་དག་གི་ཚིག་མ་མཐུན་པས་ཐེ་
ཚོམ་ཉིད་དུ་གྱུར་ན་ངེས་པའི་ཤེས་པ་མ་སྐྱེས་པས་ན་དོན་དེ་ཤེས་པ་ཉིད་མ་ཡིན་ནོ། ། །
དེས་ན་གླེང་བྱ་དེ་ཉིད་ལ་ཅི་ཁྱོད་ཀྱིས་བྱས་སམ་མ་བྱས་ཞེས་དྲིས་ལ་གླེང་བྱའི་ཚིག་
བཙན་པར་བྱའོ་ཞེས་དོན་དེ་ལྟར་ཞུ་འགྲེལ་ལས་བཤད་དོ། །བདེན་པ་མཐོང་བ་དང་
ཡོན་ཏན་ལས་ཆེས་མཆོག་ཏུ་གྱུར་པའི་ཆེ་གཞི་དེ་ལས་གླེང་བ་པོ་དང་མཐུན་པར་གླེང་
བྱ་ལ་ལྟུང་བ་བྱུང་བར་ངེས་པར་གྱུར་པ་ནི་གླེང་བྱ་རང་གིས་ལྟུང་བ་ཁས་བླངས་པ་
དང་འདྲ་སྟེ། རྩོད་པ་དེའི་རྒྱུ་མཚན་གྱི་ཐེ་ཚོམ་དང་བྲལ་བའི་ཕྱིར་ལྟུང་བའི་ཕྱིར་གྱི་
རྩོད་པ་དེ་ཞི་བའོ། །གཉིས་པ་ལྟུང་བའི་ངོ་བོ་ངོ་མི་ཤེས་པའི་ཞི་བྱེད་ལ་གཉིས། རང་
གི་གཞུང་ལུགས་བསྟན་པ་དང༌། གཞན་གྱི་འདོད་པ་དགག་པའོ། །དང་པོ་ནི། ལྟུང་
བའི་ཕྱིར་རྩོད་པ་འདི་ལ་དེའི་ངོ་བོ་ཉིད་འཚོལ་བ་དང་མཐུན་པ་སྦྱིན་པར་བྱ་བ་ཉིད་དོ། །
ངེས་པ་དང་བྲལ་བ་ནི་ཁྱད་དུ་གསོད་པ་ཡིན་ནོ། །དགེ་འདུན་ལ་ཁས་བླངས་ནས་ཁྱད་
དུ་གསོད་ན་ངེས་པར་འཛིན་དུ་གཞུག་པའི་ཕྱིར་ངེས་པར་སྦྱོར་བ་སྦྱིན་ནོ། །དེ་ནི་དེའི་
ངོ་བོ་ཉིད་འཚོལ་བ་ལ་ཕན་པ་ཡིན་པའི་ཕྱིར་དེའི་ངོ་བོ་ཉིད་འཚོལ་བ་དང་མཐུན་པ་
ཉིད་དོ། །ཞེས་གསུངས་ཏེ། དང་པོར་དགེ་འདུན་ལ་ལྟུང་བ་ཁས་བླངས། ཕྱིས་བརྗེད་
ནས་ཁས་བླངས་པ་བཞིན་མི་སྒྲུབ་ན་ཇི་ལྟར་བྱ་ཞེ་ན། ལྟུང་བའི་ཕྱིར་རྩོད་པ་གླེང་
བྱས་ལྟུང་བ་མི་དྲན་པ་འདི་ལ་དགེ་འདུན་གྱིས་གསོལ་བཞིའི་ལས་ཀྱིས་ལྟུང་བ་དེའི་
ངོ་བོ་ཉིད་འཚོལ་བ་དང་མཐུན་པ་སྦྱིན་པར་བྱ་བ་ཉིད་དོ། །ཡུལ་ཇི་ལྟ་བུ་ལ་སྦྱིན་ཞེ་
ན། སྔར་ལྟུང་བ་ཁས་བླངས་ནས་ཕྱིས་ངེས་པ་དང་བྲལ་བ་རང་ལ་ལྟུང་བ་བྱུང་བ་དེ་

བསམ་པ་ཐག་པ་ནས་མི་དྲན་ནས་ལྟུང་བ་བྱུང་བ་མི་དྲན་ནོ་ཞེས་ཟེར་བ་ནི་བརྗེད་པའི་
སྒོ་ནས་ཁྱད་དུ་གསོད་པ་ཡིན་ནོ། །དེ་ལ་ངོ་བོ་ཉིད་འཚོལ་བ་སྦྱིན་པར་བྱ་བ་ཉིད་དོ། ། །
འགྲེལ་ཆུང་ལས་ནི། ཉེས་པ་བྱས་ཏེ་ཉེས་པར་ནི་དྲན་ཏེ་ཁས་བླངས། དངོས་པོ་གང་
བྱས་པ་མི་དྲན་ན་དགེ་འདུན་གྱིས་གསོལ་བ་དང་བཞིའི་ལས་ཀྱིས་ནམ་དྲན་གྱི་བར་དུ་
སེམས་སུ་གཞུག ཅེས་སོ། །སུ་ལ་ཁས་བླངས་ནས་བརྗེད་པའི་སྒོ་ནས་ཁྱད་དུ་གསོད་
པ་ལ་སྦྱིན་ཞེ་ན། སྔར་དགེ་འདུན་ནམ་གླེང་བྱེད་མཚན་ཉིད་པ་ལ་ལྟུང་བ་ཁས་བླངས་
ནས་ཕྱིས་ལྟུང་བ་བྱུང་བ་མི་དྲན་ནོ་ཞེས་ཟེར་ཏེ་བརྗེད་པའི་སྒོ་ནས་ཁྱད་དུ་གསོད་ན་
ལྟུང་བའི་ངོ་བོ་ཉིད་ངེས་པར་འཛིན་དུ་གཞུག་པའི་ཕྱིར་ལྟུང་བའི་ངོ་བོ་ཉིད་དྲན་པ་ལ་
ངེས་པར་སྦྱོར་བ་ས་གཞན་ན་གནས་པའི་སྤྱོད་པ་སྦྱིན་ནོ། །ས་གཞན་ན་གནས་པའི་
སྤྱོད་པ་དེ་ནི་ལྟུང་བ་དེའི་ངོ་བོ་ཉིད་འཚོལ་བ་ལ་ཕན་པ་ཡིན་པའི་ཕྱིར་ལྟུང་བ་དེའི་ངོ་
བོ་ཉིད་འཚོལ་བ་དང་མཐུན་པ་ཞེས་བྱ་བ་ཉིད་དོ། །དེའང་རང་འགྲེལ་ལས། འདི་
བླངས་པས་དེའི་ངོ་བོ་ཉིད་ཚོལ་བར་བྱེད་ལ། ལྟུང་བ་དེའི་ངོ་བོ་ཉིད་ཡོངས་སུ་ཤེས་ན་
དགེ་འདུན་གྱིས་དེ་ལ་བཟོད་པར་བྱ་ཞིང་དེའི་འོག་ཏུ་རང་བཞིན་དུ་གནས་པ་ཉིད་དུ་
འགྱུར་བ་ཡིན་ནོ། །ཞེས་གསུངས་སོ། །གཉིས་པ་ནི། ཁ་ཅིག་གིས་འདི་ནན་ཏུར་གྱི་
ཚུལ་དུ་བསྟན་ཏོ། །དེ་ནི་མི་བཟང་སྟེ་མདོ་སྡེ་དང་འགལ་བའི་ཕྱིར་རོ། །ཉེ་བར་ཞི་བ་
ཉིད་ཀྱིས་སྡེ་ཚན་ལས་ལོགས་ཤིག་ཏུ་མཛད་པར་ནི་མི་བཞེད་དོ། །བསྡིགས་པ་ལ་
སོགས་པ་ནི་དེ་ཉིད་ཡིན་པས་རྣམ་པར་མ་བཞག་པའི་ཕྱིར་རོ། །དེ་ཤེས་བཞིན་དུ་ཁྱད་
དུ་གསོད་དོ་སྙམ་ན་ཡོད་བཞིན་དུ་མ་མཐོང་བ་ཉིད་ཀྱི་ཤེས་པ་སྐྱེ་བའི་ཕྱིར་རོ། །ཞེས་
གསུངས་ཏེ། རྒྱ་གར་གྱི་འདུལ་བ་འཛིན་པ་ཁ་ཅིག་གིས་ངོ་བོ་ཉིད་འཚོལ་བ་དང་
མཐུན་པ་སྦྱིན་པའི་ཆོ་ག་འདི་ནན་ཏུར་གྱི་ཚུལ་དུ་ཡུལ་དེ་མི་འདོད་བཞིན་དུ་བྱ་བར་
བསྟན་ཏོ། །དེའང་དགེ་འདུན་གྱི་དབུས་སུ་བཞག་ནས་བྱ་བར་གསུངས་པའི་ཕྱིར་དང༌།
གསོལ་བ་བཏབ་པ་མེད་པར་དགེ་འདུན་གྱིས་ནན་གྱིས་ཕོག་པའི་ཕྱིར་དང༌།

བསྡིགས་པ་ནན་ཏུར་བཞིན་དུ་མཇུག་ཏུ་བཟོད་གསོལ་གསུངས་པའི་ཕྱིར་ཞེས་རྒྱུ་
མཚན་གསུམ་བཀོད་པའི་ཐོག་མཐའ་གཉིས་ལ་ཁྱབ་པ་མེད་པ་གོ་སླ་བས་རྩ་བར་མ་
གསུངས་ལ། བར་མའི་ལན་ནི། གསོལ་བ་འདེབས་པ་ལུང་རྣམ་འབྱེད་ན་མེད་ཀྱང་
གཞི་ན་ཡོད་པས་མདོ་སྡེ་དང་འགལ་བའི་ཕྱིར་ཞེས་ལུང་གིས་དགག་པ་ནི། འདི་ནན་
ཏུར་གྱི་ཚུལ་དུ་སྟོན་པ་དེ་ནི་མི་བཟང་སྟེ། མདོ་སྡེ་ལུང་གཞི་ལས་རང་གིས་གསོལ་བ་
ལན་གསུམ་འདེབས་དགོས་པར་གསུངས་པ་དང་འགལ་བའི་ཕྱིར་རོ། །ཁྱབ་སྟེ། རང་
འགྲེལ་ལས། འདི་ལྟར་གང་གསོལ་བར་བྱེད་པ་དེ་ནི་བདག་ཉིད་དག་པར་བྱ་བའི་
ཕྱིར་ཡིན་གྱི། ནན་ཏུར་གྱི་ལས་ནི་མ་ཡིན་ནོ་ཞེས་གསུངས་པ་ལྟར་ཡིན་པའི་ཕྱིར་རོ། །
ལུང་ལ་བརྟེན་ནས་རིགས་པས་དགག་པ་ནི། ངོ་བོ་ཉིད་འཚོལ་བ་འདི་ཆོས་ཅན། ལུང་
ལས་ནན་ཏུར་གྱི་སྡེ་ཚན་ལས་ལོགས་ཤིག་ཏུ་གསུངས་པ་དེ་མི་འཐད་པར་ཐལ། ནན་
ཏུར་ཡིན་པའི་ཕྱིར། རྟགས་ཁས་བླངས་སོ། །ཁྱབ་པ་མ་གྲུབ་སྟེ། འདི་ནན་ཏུར་ཡིན་
ཡང་རྩོད་པ་ཞི་བྱེད་ཀྱི་ཆོས་ཡོད་པས་ནན་ཏུར་གྱི་སྡེ་ཚན་ལས་ལོགས་ཤིག་ཏུ་རྩོད་པ་
ཉེར་ཞིའི་སྐབས་སུ་བསྟན་པར་མཛད་དོ་ཞེ་ན། དེ་ཡང་མི་འཐད་དེ། ནན་ཏུར་ཡིན་ན་
ནི་རྩོད་པ་ཉེ་བར་ཞི་བ་འགྲུབ་བྱེད་ཀྱི་ཆོས་ཡོད་པ་ཉིད་ཀྱིས་ནན་ཏུར་གྱི་སྡེ་ཚན་ལས་
ལོགས་ཤིགཽ་ཏུ་མཛད་པར་ནི་བཅོམ་ལྡན་འདས་མི་བཞེད་དོ། །དེ་ལྟར་མི་བཞེད་པ་
དེ་གང་ལས་ཤེས་ཤེ་ན། འཐབ་ཀྲོལ་བྱེད་པ་ལ་བསྡིགས་པ་ལ་སོགས་པ་ནི་རྩོད་པ་
ཞི་བྱེད་ཀྱི་ཆོས་ཡོད་ཀྱང་ནན་ཏུར་དེ་ཉིད་ཡིན་པས་ནན་ཏུར་གྱི་སྡེ་ཚན་ལས་ལོགས་
ཤིག་ཏུ་ལུང་ལས་རྣམ་པར་མ་བཞག་པའི་ཕྱིར་རོ། །དེ་བཞིན་དུ་ཊཱི་ཀ་ལས། སྨད་པ་
དང་བསྐྱེད་པ་དང་ཕྱིར་འགྱེད་པ་དང་། གནས་ནས་དབྱུང་བ་དེ་དག་ཀྱང་འཐབ་མོ་ལ་
སོགས་པ་ཉེ་བར་ཞི་བར་བྱ་བ་ཉིད་ཡིན་མོད་ཀྱི། དེ་དག་ནི་དེ་ཉིད་ཀྱི་ན་ནན་ཏུར་གྱི་
ལས་ཀྱི་སྡེ་ཚན་དག་ལས་ལོགས་ཤིག་ཏུ་རྣམ་པར་མ་བཞག་པའི་ཕྱིར་རོ། །ཞེས་སོ། །
ངོ་བོ་ཉིད་འཚོལ་བ་དང་མཐུན་པ་སྦྱིན་པ་ཆོས་ཅན། ཁྱོད་ཡུལ་དེ་མི་འདོད་བཞིན་དུ་

བྱ་བའི་ནན་ཏུར་གྱི་ལས་ཡིན་ཏེ། དགེ་འདུན་གྱི་ཐུགས་ལ་ཡུལ་དེས་ལྟུང་བར་ཤེས་
བཞིན་དུ་ཁྱད་དུ་གསོད་དོ་སྙམ་དུ་བློ་སྐྱེས་ནས་སྦྱིན་པའི་ཕྱིར་རོ། །དཔེར་ན་མ་མཐོང་
བ་གནས་ནས་དབྱུང་བའི་ནན་ཏུར་དང་འདྲའོ་ཞེ་ན། གཏན་ཚིགས་དེ་མ་གྲུབ་སྟེ།
གལ་ཏེ་ཁྱེད་ལ་དེ་གྲུབ་ན་ཧ་ཅང་ཐལ་བ་བརྗོད་པ་ནི། བདག་ཉིད་ལ་ལྟུང་བ་དེ་ཡོད་
ལ་ཤེས་བཞིན་དུ་མ་མཐོང་ངོ་ཞེས་ཟེར་ཞིང་ཁྱད་དུ་གསོད་དོ་དགེ་འདུན་སྙམ་ན། དེ་
ཆོས་ཅན། ཡུལ་དེ་ལ་ངོ་བོ་ཉིད་འཚོལ་བ་དང་མཐུན་པ་འདི་བྱ་བ་མ་ཡིན་པར་ཐལ།
ལྟུང་བ་ཡོད་ལ་ཤེས་བཞིན་དུ་མ་མཐོང་ངོ་ཞེས་ཟེར་རོ་སྙམ་དུ་འཛིན་པ་ཉིད་ཀྱི་ཤེས་
པ་དགེ་འདུན་རྣམས་ལ་སྐྱེ་བའི་ཕྱིར་རོ། །ཁྱབ་སྟེ། དེ་ལ་མ་མཐོང་བས་གནས་ནས་
དབྱུང་བ་ཞེས་བྱ་བའི་ནན་ཏུར་གྱི་བཅས་པ་མཛད་ཟིན་པས་ཞེས་ཊཱི་ཀ་ལས་གསུངས་
པ་ལྟར་ཡིན་པའི་ཕྱིར་རོ། །དེས་ན་ངོ་བོ་ཉིད་འཚོལ་བ་སྦྱིན་པའི་ཡུལ་ནི་བརྗེད་བཞིན་
དུ་ཁྱད་དུ་གསོད་པ་ཡིན་གྱི། ཤེས་བཞིན་དུ་ཁྱད་དུ་གསོད་པ་མ་ཡིན་ནོ། །རོང་པའི་
ཕྲེང་ཊིཀ་ལས། གཞུང་འདིར་འདི་ནན་ཏུར་དུ་བཤད་ལ། ཡོན་ཏན་འོད་ཀྱིས་སྦྱིན་
པའི་ལས་སུ་འཆད་དོ། །འོན་ཀྱང་གཞན་མི་འདོད་བཞིན་དུ་བྱེད་པས་ནན་ཏུར་དུ་
རིགས་སོ་ཞེས་བཤད་ཀྱང་། འཐད་པར་མ་མཐོང་སྟེ། ཕྲེང་རྒྱུད་ལས་འདི་ཆད་ལས་
ཡིན་པར་གསུངས་པ་ལས་ནན་ཏུར་ཡིན་པར་བཤད་པ་མེད་ལ། ཆད་ལས་ཡིན་པ་
ཙམ་གྱིས་ནན་ཏུར་ཡིན་པས་མ་ཁྱབ་སྟེ། དཔེར་ན་སྤྲོ་བ་སྤྱད་པ་ཆད་ལས་ཡིན་ཡང་
ནན་ཏུར་མ་ཡིན་པ་བཞིན་ནོ། །འདི་མི་འདོད་བཞིན་དུ་བྱེད་པ་མ་ཡིན་པར་ཐལ། སྤོ་
བ་ནོད་པ་བཞིན་དུ་འདི་ལ་ཡང་གསོལ་བ་བཏབ་པ་སྔོན་དུ་འགྲོ་དགོས་པར་གཞི་ལས་
གསུངས་པ་དེ་ཉིད་ཀྱི་ཕྱིར་རོ། །དེས་ན་མདོ་ཕྲེང་གཉིས་ཀྱི་དགོངས་པ་གཅིག་ཏུ་
འདོད་པར་བྱའོ། །གསུམ་པ་བསླབ་བྱ་ནི། ཉེ་བར་ཞི་བར་བྱ་བའི་ཕྱིར་འབད་པ་མི་
བསྐྱེད་པར་མི་བྱའོ། །ཞེས་གསུངས་ཏེ། རྩོད་པ་བཞི་པོ་གང་བྱུང་ཡང་དགེ་སློང་གིས་
ཉེ་བར་ཞི་བར་བྱ་བའི་ཕྱིར་སྒྲུབ་པར་ནུས་ན་འབད་པ་མི་བསྐྱེད་པར་མི་བྱའོ། །དགེ་

སློང་གིས་འབད་པར་མི་བྱེད་ན་བསླབ་བྱའི་ཉེས་བྱས་སུ་འགྱུར་ཞེས་གཞུང་འདིས་
བསྟན་ཏོ། །རྩོད་པའི་གཞིའོ། །གཉིས་པ་ཞུ་བའི་སྐབས་ནས་འབྱུང་བ་ལ་གསུམ། བྱ་
ཕྱིར་རྩོད་པ་ཞི་བྱེད་དང་། བྱེད་པ་པོའི་མཚན་ཉིད་དང༌། རྩོད་པ་རང་གི་ངང་གིས་ཞི་བའི་
ཚུལ་ལོ། །དང་པོ་ནི། ཞི་བ་ཐམས་ཅད་ནི་བྱ་བའི་ཕྱིར་རྩོད་པ་ལ་འཇུག་གོ །ཞེས་
གསུངས་ཏེ། རྩོད་པ་ཞི་བར་བྱེད་པ། མངོན་སུམ་དྲན་པ་མ་སྨྱོས་དང༌། །དེ་བཞིན་
གང་མང་ངོ་བོ་ཉིད། །རྩྭ་རྣམས་བཀྲམ་པ་ལྟ་བུ་དང་། ཁས་བླང་བར་ནི་བྱ་བའོ། །ཞེས་
བྱ་བ་ཐམས་ཅད་ནི་བྱ་བའི་ཕྱིར་རྩོད་པ་ལ་བརྒྱུད་པའི་སྒོ་ནས་ཞི་བྱེད་དང་ལས་ལ་
མཐུན་པ་སྦྱིན་པ་ནི་དངོས་སུ་ཞི་བྱེད་དུ་འཇུག་གོ །དཔེར་ན་འགྱེད་ཕྱིར་རྩོད་པ་རྒྱུར་
བྱས་ནས་ལས་ལ་མཐུན་པ་མི་སྦྱིན་ན། འགྱེད་ཕྱིར་རྩོད་པ་དེ་མངོན་སུམ་དང་གང་
མང་གིས་ཞི་བར་བྱས་ནས་ལས་ལ་མཐུན་པ་སྦྱིན་དུ་གཞུག་པ་ལྟ་བུའོ། །དེ་བཞིན་དུ་
གཞན་རྣམས་ལ་ཡང་ཤེས་པར་བྱའོ། །དེ་ལྟར་རྩོད་པ་བཞི་པོ་རང་རང་གི་ཞི་བྱེད་དེ་
རྣམས་བྱས་ཀྱང་རྩོད་པ་མ་ཞི་ན། འཐབ་ཅིང་མ་ཞི་བ་དང༌། བསྐྱངས་ཏེ་མ་ཞི་བ་
གཉིས་ལས། དང་པོ་ལྟར་ན་བསྡིགས་པ་ནན་ཏུར་བྱ་ཞིང་། དེས་ཀྱང་མ་ཞི་ན་འཐབ་
ཀྲོལ་ལ་འབད་པས་མ་ལོག་པ་གནས་ནས་དབྱུང་བར་བྱའོ། །བསྐྱངས་ཏེ་མ་ཞི་ན་
གནས་དབྱུང་བྱེད་པའམ་ཡང་ན་དེ་ལྟར་བསྐྱངས་པ་དེ་ཕལ་ཆེར་གྱིས་བརྙས་ཐབས་
བྱེད་པ་ཡང་ཡིན་པས་དང་པོ་ཕྱིར་འགྱེད་ནན་ཏུར་བྱ་ཞིང་། དེས་ཀྱང་མ་ཞི་ན་ཕྱིར་
འགྱེད་པ་འབད་པས་མ་ལོག་པ་གནས་ནས་དབྱུང་བར་བྱའོ། །གཉིས་པ་ནི། ཁ་སྐོང་
བར་འོས་པ་མ་ཡིན་པ་ནི་དགེ་འདུན་གྱི་ཐ་སྙད་ལ་ཚོགས་པར་དབྱུང་བ་ཉིད་མ་ཡིན་ནོ། །
གཞན་གྱི་དག་ལ་ནི་བསྙེན་པར་རྫོགས་པ་དང་བཅས་པ་རྣམས་ཀྱི་དབང་དུ་བྱའོ། །
བུད་མེད་རྣམས་ཀྱི་ནི་སྐྱེས་པས་རིགས་པ་ཉིད་དོ། །ཞེས་གསུངས་ཏེ། དགེ་ཚུལ་ལ་
སོགས་པ་བསྙེན་པར་མ་རྫོགས་པ་དང་ཉམས་པ་ལ་སོགས་པ་གང་དགེ་འདུན་གྱི་ཁ་
སྐོང་བར་འོས་པ་མ་ཡིན་པ་ནི་དགེ་འདུན་གྱི་རྩོད་པ་ཞི་བར་བྱེད་པའི་ཐ་སྙད་ལ་

ཚོགས་པར་དབྱུང་བ་ཞེས་དགེ་འདུན་ཚོགས་པས་མངོན་སུམ་དུ་གསལ་བར་ཕྱུང་སྟེ་
བསྐོ་དགོས་པའི་གཟུ་བོ་དང་གསལ་བ་དང་གསལ་བའི་གསལ་བར་འོས་པ་ཉིད་མ་
ཡིན་ནོ། །བསྙེན་རྫོགས་ལས་གཞན་གྱི་སྟེ་བསྙེན་པར་མ་རྫོགས་པ་རྣམས་ཀྱི་རྩོད་པ་
དག་ལ་ནི་བསྙེན་པར་རྫོགས་པ་དང་བཅས་པ་རྣམས་ཀྱི་དབང་དུ་བྱ་བ་སྟེ། བསྙེན་
པར་རྫོགས་པ་རྣམས་ཀྱིས་ཞི་བར་བྱའོ། །བུད་མེད་དགེ་སློང་མ་དང་དགེ་སློབ་མ་དང་
དགེ་ཚུལ་མ་རྣམས་ཀྱི་རྩོད་པ་ནི་སྐྱེས་པས་ཏེ་དགེ་སློང་རྣམས་ཀྱིས་ཞི་བར་བྱ་བར་
རིགས་པ་ཉིད་དོ། །བསྙེན་པར་མ་རྫོགས་པ་རྣམས་ཀྱི་རྩོད་པ་བསྙེན་པར་རྫོགས་
པས་ཞི་བར་བྱ་བ་སོགས་དེ་དག་ཞི་བར་ནུས་ན་དེ་ལྟར་ཡིན་གྱི། གལ་ཏེ་མ་ནུས་ཤིང་
གཞན་གྱིས་ནུས་པ་ཡིན་ན་གཞན་གྱིས་ཞི་བར་བྱ་སྟེ། ཞུ་བ་ལས། བཙུན་པ་དགེ་སློང་
རྣམས་རྩོད་པ་དགེ་སློང་རྣམས་ཀྱིས་ཞི་བར་བགྱིད་མ་ནུས་ན། བཙུན་པ་དགེ་སློང་
མས་རྣམ་པར་ཞི་བར་བགྱིར་རུང་ངམ། ཨུ་པཱ་ལི་རུང་ངོ༌། །དེ་བཞིན་དུ་སྡེ་ལྔའི་རྣམས་
ཀྱང་ཕན་ཚུན་སྦྱར་བར་བྱའོ། །ཞེས་གསུངས་པའི་ཕྱིར་རོ། །གསུམ་པ་ནི། སྲོག་གམ་
བསྙེན་པར་རྫོགས་པ་ལས་ཉམས་ན་ཉེ་བར་ཞི་བ་ཉིད་ཡིན་ནོ། །སྤང་བ་ཉིད་ནས་
གཞན་གྱི་ཕྱོགས་ཀྱི་བར་དུ་གྱུར་ན་ཡང་ངོ་། །གཞན་དུ་སོང་ངམ་ནད་ཀྱི་རྣམ་པ་ཡུན་
རིང་པོས་བཏབ་ན་ཡང་ངོ་། །དོན་སྦྱིན་པར་བྱེད་པའམ་མངོན་པར་བརྩོན་པའོ། །ཞེས་
གསུངས་ཏེ། སྲོག་གམ་བསྙེན་པར་རྫོགས་པ་ལས་ཉམས་ན་རྩོད་པ་ཐམས་ཅད་རང་
གི་ངང་གིས་ཉེ་བར་ཞི་བ་ཉིད་ཡིན་ནོ། །སྤང་བར་བྱ་བ་ཕམ་པ་བྱུང་བ་ཉིད་ནས་ལྟ་
བ་གཞན་གྱི་ཕྱོགས་ཉིད་ཀྱི་བར་དུ་གྱུར་ན་ཡང་ངོ་སྟེ་རྩོད་པ་ཐམས་ཅད་རང་གི་ངང་
གིས་ཉེ་བར་ཞི་བ་ཉིད་ཡིན་ནོ་ཞེས་སྔ་མར་སྦྱར་རོ། །ཡུལ་ཐག་རིང་པོ་གཞན་དུ་སོང་
ངམ་ནད་ཀྱི་རྣམ་པ་ཡུན་རིང་པོས་བཏབ་ན་ཡང་ངོ་ཞེས་རྩོད་པ་ཐམས་ཅད་རང་གི་
ངང་གིས་ཉེ་བར་ཞི་བ་ཉིད་ཡིན་ནོ་ཞེས་པའོ། །སུ་ཞིག་དེ་ལྟར་གྱུར་ན་རྩོད་པ་ཞི་བ་
ཡིན་ཞེ་ན། ལྟུང་བ་བྱུང་ངོ་ཞེས་པའི་དོན་སྦྱིན་པར་བྱེད་པའམ་དོན་སྟོན་པ་གླེང་བ་

པོའམ། ལྟུང་བའི་སྦྱོར་བ་ལ་མངོན་པར་བརྩོན་པ་གླེང་བར་བྱ་བའོ། །དེ་གཉིས་
ཀའམ་གང་རུང་གཅིག་སྲོག་ལས་ཉམས་པ་ལ་སོགས་པ་དེ་ལྟར་གྱུར་ན་རྩོད་པ་ཞི་བ་
ཡིན་ནོ། །དེ་བཞིན་དུ་ལམ་ཁྱད་པར་ཅན་རྒྱུད་ལ་སྐྱེས་པའི་སྟོབས་ཀྱིས་ཀྱང་ཞི་བར་
འགྱུར་རོ། །རྩོད་པའི་གཞི་ཞུ་བའི་སྐབས་ནས་འབྱུང་བ་རྫོགས་སོ། །རྩོད་པའི་གཞི་
རྫོགས་སོ།། །།
ལྔ་པ་དེ་དག་ཐམས་ཅད་ཀྱི་རྟེན་གནས་མལ་གྱི་གཞི་ལ་བཞི་ལས། དང་པོ་གླེང་གཞི་
ནི་ཝཱ་རཱ་ཎ་སཱིར་ཁྱིམ་བདག་དགེ་བཟང་ཞེས་བྱ་བས་དགེ་འདུན་གྱི་ཕྱིར་གཙུག་ལག་
ཁང་བརྩིག་པར་འདོད་ནས་སངས་རྒྱས་བཅོམ་ལྡན་འདས་ལ་ཞུས་པ་ན། བརྩིག་པར་
རྗེས་སུ་གནང་ཞིང་། ཅི་འདྲ་བརྩིག་པ་མ་ཤེས་ནས། བཅོམ་ལྡན་འདས་ཀྱིས་བཀའ་
བསྩལ་པ། གལ་ཏེ་གནས་ཁང་གསུམ་བརྩིག་ན། དབུས་སུ་དྲི་གཙང་ཁང་དང༌།
གཡས་གཡོན་དུ་གནས་ཁང་གཉིས་བྱ་བར་གསུངས་པ་སོགས་དང༌། དེ་རྗེས་ཁྱིམ་
བདག་མགོན་མེད་ཟས་སྦྱིན་གྱིས་སངས་རྒྱས་འཁོར་བཅས་ཀྱི་ཆེད་དུ་རྒྱལ་བུ་རྒྱལ་
བྱེད་ཀྱི་ཚལ་གསེར་བྱེ་བ་གཤིབས་པས་ཉོས་ནས་དེར་གཙུག་ལག་ཁང་ཆེན་བཅུ་དྲུག་
དང་ཁང་ཕྲན་དྲུག་ཅུ་རྩིག་ཏུ་བཅུག་པར་གནང་བ་སོགས་སོ། །གཉིས་པ་དགོས་པ་ནི་
རབ་ཏུ་བྱུང་བ་རྣམས་བདེ་བ་ལ་གནས་ཤིང་ཐོས་བསམ་སྒོམ་པ་འཕེལ་བ་དང༌། སྦྱིན་
བདག་རྣམས་ཀྱི་བསོད་ནམས་སྤེལ་བའོ། །གསུམ་པ་ངོ་བོ་ནི་གང་ཟག་དང་དགེ་
འདུན་གྱིས་མཐའ་གཉིས་སུ་མ་ལྷུང་བའི་ཚུལ་གྱིས་བསྟེན་པར་བྱ་བའི་རིགས་སུ་
གཏོགས་པའི་གནས་མལ་ལོ། །བཞི་པ་གཞུང་དོན་ལ་གཉིས། གཞིའི་སྐབས་ནས་
འབྱུང་བ་དང་། ཕྲན་ཚེགས་ལ་སོགས་པའི་སྐབས་ནས་འབྱུང་བའོ། །དང་པོ་ལ་གཉིས།
ཕྱག་བྱ་བ་དང་མི་བྱ་བའི་རིམ་པ་དང་། གནས་མལ་བསྟེན་པ་དངོས་སོ། །དང་པོ་ནི།
སོ་སོར་ཐར་པའི་སྡོམ་པས་མཆོག་ལ་རབ་ཏུ་བྱུང་བས་ཕྱག་བྱའོ། །མཉམ་ན་རྒན་པ་
ལའོ། །མཚན་ཐ་མི་དད་པ་ལའོ། །སྐྱེས་པ་མི་དམན་པ་ལ་བུད་མེད་ཀྱིས་སོ། །ས་

གཞན་ན་གནས་པ་དང་ཉམས་པ་དང་དགེ་སློང་མ་སུན་ཕྱུང་བ་དང་ཆོས་མ་ཡིན་པའི་
ཕྱོགས་དང་མཐུན་པ་དང་ཐ་དད་པར་གནས་པ་དང་མཚམས་མེད་པ་བྱས་པ་དང་ཉལ་
བ་དང་སྙོམས་པར་ཞུགས་པ་དང་བྲེལ་བ་དང་སེམས་གཞན་དུ་སོང་བ་དང་རྒྱབ་ཀྱིས་
ཕྱོགས་པ་དང་ཁྱིམ་གཞན་ན་འདུག་པ་དང་། ཟས་ཀྱི་གྲལ་ན་འདུག་པ་མ་གཏོགས་སོ། །
ཁྱིམ་པས་རབ་ཏུ་བྱུང་བ་ལའོ། །ཐམས་ཅད་ཀྱིས་སངས་རྒྱས་ལའོ། །ཞེས་གསུངས་ཏེ།
དེ་ལ་རབ་བྱུང་སྡེ་ལྔ་པོ་དག་གིས་ཕྱག་གི་རིམ་པ་ཇི་ལྟར་བྱ་ཞེ་ན། སོ་སོར་ཐར་པའི་
སྡོམ་པས་མཆོག་དགེ་སློང་ལ་རབ་ཏུ་བྱུང་བས་ཏེ་རབ་ཏུ་བྱུང་བ་དགེ་ཚུལ་གྱིས་ཕྱག་
བྱའོ། །དགེ་སློང་མ་ལ་ནི་དགེ་སློབ་མི་དང་དགེ་ཚུལ་མས་ཕྱག་བྱའོ། །དགེ་སློབ་མ་ལ་
ནི་དགེ་ཚུལ་མས་ཕྱག་བྱའོ། །སྐབས་འདིར་འགྲེལ་ཆུང་ལས། དགེ་སློང་(རབ་བྱུང་རྣམ་
ལྔ་དང་། དགེ་བསྙེན་ཕ་དང་དགེ་བསྙེན་མ་དང་དུས་ཁྲིམས་པ་དག་བརྒྱད་རིམ་པ་
བཞིན་དུ་གོང་མ་ལ་ཕྱག་བྱ། ཞེས་གསུངས་སོ། །དགེ་སློང་ཡིན་པར་མཉམ་པ་ལ་
སོགས་པ་སོ་སོར་ཐར་པའི་སྡོམ་པས་མཉམ་ན་སྡོམ་པ་དེ་ཉིད་ཀྱིས་རྒན་པ་ལ་གཞོན་
པས་ཕྱག་བྱའོ། །ན་ཚོད་ཀྱིས་ནི་མ་ཡིན་ནོ་ཞེས་རང་འགྲེལ་ལས་སོ། །འོ་ན་མདོ་སྔ་
མས་སོ་སོར་ཐར་པའི་སྡོམ་པས་མཆོག་ལ་རབ་ཏུ་བྱུང་བས་ཕྱག་བྱའོ་ཞེས་བསྟན་པས་
དགེ་ཚུལ་ལས་དགེ་སློབ་མ་དང་དགེ་སློང་མ་སྡོམ་པས་མཆོག་ཡིན་པས་དགེ་ཚུལ་
གྱིས་དེ་གཉིས་ལ་ཕྱག་བྱའམ། དེ་བཞིན་དུ་མཉམ་ན་རྒན་པ་ལའོ་ཞེས་གསུངས་པས་
སྡོམ་པས་མཉམ་པ་དགེ་སློང་གིས་དགེ་སློང་མ་བསླབ་པ་རྒན་པ་ལ་དང་དགེ་ཚུལ་
གྱིས་དགེ་ཚུལ་མ་བསླབ་པ་རྒན་པ་ལ་ཕྱག་བྱའམ་ཞེ་ན། མཚན་གྱི་རིགས་ཐ་མི་དད་
པ་ལ་ཕྱག་བྱ་བ་ཡིན་གྱི། མཚན་མི་མཐུན་པ་ལ་ནི་ཕྱག་མི་བྱའོ། །དེས་ན་སྡོམ་པས་
མཆོག་ཡིན་ཡང་དགེ་སློབ་མ་དང་དགེ་སློང་མ་ལ་དགེ་ཚུལ་གྱིས་ཕྱག་མི་བྱ་ཞིང་།
བསླབ་པ་རྒན་ཡང་དགེ་སློང་མ་ལ་དགེ་སློང་གིས་ཕྱག་མི་བྱ་ལ། དགེ་ཚུལ་མ་བསླབ་
པ་རྒན་པ་ལ་དགེ་ཚུལ་གྱིས་ཕྱག་མི་བྱའོ། །འོ་ན་མཚན་མི་མཐུན་པ་ལ་ཕྱག་མི་བྱ་བར་

ངེས་སམ་ཞེ་ན། སྐྱེས་པ་བུད་མེད་རང་བས་སྡོམ་པས་མི་དམན་པ་སྡོམ་པས་མཆོག་
དང་སྡོམ་པས་མཉམ་པ་དེ་གཉིས་ལ་བུད་མེད་ཀྱིས་སོ་ཞེས་ཕྱག་བྱའོ་ཞེས་སྔ་མར་
སྦྱར་རོ། །དེས་ན་དགེ་ཚུལ་མ་དང་དགེ་སློབ་མ་དང་དགེ་སློང་མས་ཀྱང་དགེ་སློང་
བསླབ་པ་གསར་བུ་ཡན་ཆད་ལ་ཡང་ཕྱག་བྱ་དགོས་ལ། དགེ་ཚུལ་མས་དགེ་ཚུལ་
བསླབ་པ་གསར་བུ་ལ་ཡང་ཕྱག་བྱ་དགོས་སོ། །དགེ་སློབ་མ་དང་དགེ་སློང་མས་ནི་
རང་ལས་སྡོམ་པས་དམན་པ་དགེ་ཚུལ་ལ་ཕྱག་བྱ་མི་དགོས་ལ། དགེ་ཚུལ་གྱིས་ཀྱང་
དེ་གཉིས་ལ་ཕྱག་བྱ་མི་དགོས་སོ། །དེ་རྣམས་ཀྱི་དམིགས་བསལ་བཅུ་གསུམ་ནི། སྤྱིར་
ཕྱག་འོས་ཡིན་ཡང་སྤོ་མགུ་སྤྱོད་པ་ལ་སོགས་པ་ས་གཞུན་ནུ་གནས་པ་དང༌། ཕམ་པ་
འཆབ་བཅས་ཀྱིས་ཉམས་པ་དང་། མི་ཚངས་པར་སྤྱོད་པས་དགེ་སློང་མ་སུན་ཕྱུང་བ་
དང༌། ཐ་དད་པར་གནས་པའི་བྱེ་བྲག་ཆོས་མ་ཡིན་པའི་ཕྱོགས་དང་མཐུན་པ་དང་།
དེའང་ཆོས་མིན་ཕྱོགས་པ་དེ་ལ་ཆོས་ཕྱོགས་པས་ཕྱག་མི་བྱ་ལ། ཆོས་ཕྱོགས་པ་དེ་ལ་
ནི་ཆོས་མིན་ཕྱོགས་པ་དེས་ཕྱག་བྱ་དགོས་སོ། །གནས་ནས་ཕྱུང་བ་ལ་སོགས་པ་ཐུ་
དད་པར་གནས་པ་དང༌། མཚམས་མེད་པ་བྱས་པ་དང༌། དེ་ལ་རང་འགྲེལ་ལས།
དགེ་སློང་མ་སུན་ཕྱུང་བ་དང་མཚམས་མེད་པ་བྱས་པ་ཞེས་བྱ་བས་ནི། མུ་སྟེགས་ཅན་
ཞུགས་པ་དང༌། རྐུ་ཐབས་སུ་གནས་པ་དང་། ཟ་མ་དང་མ་ནིང་དང་ཞེས་བྱ་བ་ལ་
སོགས་པ་སྡོམ་པའི་ཞིང་མ་ཡིན་པར་གྱུར་པ་དག་བསྡུས་སོ། །ཞེས་གསུངས་སོ། །
གློས་ཕབ་སྟེ་ཉལ་བ་དང༌། ཏིང་ངེ་འཛིན་ལ་སྙོམས་པར་ཞུགས་པ་དང༌། བྱ་བ་གང་
རུང་བསྒྲུབ་པ་ལ་སེམས་གཞོལ་བས་བྲེལ་བ་དང་། ཕྱག་འཚལ་བ་ལ་སེམས་མི་གཏོད་
པར་སེམས་གཞན་དུ་སོང་བ་དང༌། མདུན་ཕར་བལྟ་བས་རྒྱབ་ཀྱིས་ཕྱོགས་པ་དང༌།
ཁྱིམ་པའི་ཁྱིམ་གཞན་ན་འདུག་པ་དང་། ཟས་ཀྱི་གྲལ་ན་བྱིན་ལེན་བླངས་ནས་འདུག་
པ་སྟེ་བཅུ་གསུམ་པོ་དེ་དག་ལ་ཁྱིམ་པ་དང་རབ་བྱུང་གང་གིས་ཀྱང་ཕྱག་བྱ་བ་ལ་མ་
གཏོགས་སོ། །དགེ་བསྙེན་ནམ་དེ་ལས་གཞན་པའི་ཁྱིམ་པས་ཇི་སྐད་བསྟན་པ་དེ་དག་

ལས་གཞན་པའི་རབ་ཏུ་བྱུང་བ་སྡེ་ལྔ་ཆར་ལུ་ཕྱག་བྱའོ། །འོན་ཀྱང་ཁྱིམ་གཞན་ན་
གནས་པ་ལ་ནི་ཁྱིམ་པས་ཕྱག་མི་བྱ་བར་མ་གཏོགས་སོ། །དེ་ལྟར་ཊི་ཀ་ལས། ཁྱིམ་
གཞན་ནི་ཁྱིམ་པ་རྣམས་ཀྱི་སྤྱོད་ཡུལ་ཡིན་པའི་ཕྱིར། རབ་ཏུ་བྱུང་བ་ཁྱིམ་གཞན་ན་
འདུག་པ་དག་ལ་ཡང་ཁྱིམ་པས་ཕྱག་བྱ་དགོས་སོ། །ཞེས་དང་། གཞན་ཐམས་ཅད་ལ་
ནི་ཁྱིམ་པས་ཀྱང་ཕྱག་མི་བྱ་བར་རིགས་ཏེ། འདི་ལྟར་སྤོ་བ་ལ་སོགས་པ་སྤྱོད་པ་ནི་
སྡིག་པ་ཆེན་པོ་དང་ལྡན་པ་ཡིན་པས་དེ་དག་ལ་ཡང་ཁྱིམ་པས་ཕྱག་མི་བྱ་བར་རིགས་
ལ། ནན་ཏུར་བྱས་པ་དག་ཀྱང་སྤངས་པ་ཡིན་པའི་ཕྱིར་རོ། །ཞེས་སོ། །དེ་བཞིན་དུ་བྱ་
ཊཱིཀ་ལས། ཁྱིམ་པ་ས་ལ་གནས་པའི་བྱང་ཆུབ་སེམས་དཔའ་ཡིན་ཡང་སོ་སོའི་སྐྱེ་བོ་
རབ་ཏུ་བྱུང་བ་ལ་ཕྱག་བྱ་སྟེ། རྒྱལ་པོ་གཟུགས་ཅན་སྙིང་པོ་འཕགས་པ་ཡིན་ཡང་རབ་
ཏུ་བྱུང་བ་ལ་གླང་པོ་ཆེའི་བཤུལ་སྟེངས་སམ་རིན་པོ་ཆེའི་ཁྲི་སྟེང་ནས་ལྷུང་ནས་ཕྱག་
བྱེད་པའི་ཕྱིར་དང༌། དགེ་སློང་མ་དགྲ་བཅོམ་པས་ཀྱང་དེ་རིང་བསྙེན་པར་རྫོགས་པ་
ལ་ཕྱག་བྱེད་པའི་ཕྱིར་རོ། །ཞེས་གསུངས་སོ། །ཁྱིམ་པ་དང་རབ་བྱུང་དང་། སྐྱེས་པ་
དང་བུད་མེད་དང་། ལྷ་དང་བཅས་པ་ཐམས་ཅད་ཀྱིས་སངས་རྒྱས་བཅོམ་ལྡན་འདས་
ལ་ཕྱག་བྱའོ། །སྤྱིར་རབ་ཏུ་བྱུང་བའི་ཕྱག་གི་ཡུལ་ནི་དེ་བཞིན་གཤེགས་པ་དང་རང་
བས་བསླབ་པ་རྒན་པ་གཉིས་སུ་གསུངས་ལ། དེས་ཆོས་དང་དགེ་འདུན་ཡང་ཕྱག་གི་
ཡུལ་དུ་མཚོན་པས་བསླབ་པ་གཞོན་ཡང་དགེ་འདུན་དུ་ལོངས་ན་བསླབ་པ་རྒན་པས་
ཕྱག་བྱའོ། །དེ་ལྟར་རང་ལས་གོང་མར་གྱུར་པ་རྣམས་ལ་ཕྱག་བྱ་ཞིང་བསྙེན་བཀུར་བྱ་
ན་ཕན་ཡོན་ཆེན་པོ་འཐོབ་པར་གསུངས་ཏེ། སྔོན་ཡུལ་ཀ་ཤའི་ནགས་སྟུག་པོར་སངས་
རྒྱས་བཅོམ་ལྡན་འདས་ཀྱིས་གོང་མ་སྲེག་གི་སྐྱེ་བ་བཞེས་ཤིང་། དེ་བཞིན་དུ་ཤཱ་རིའི་
བུས་རི་བོང་དང་། མོད་གལ་གྱི་བུས་སྤྲེའུ་དང༌། ཀུན་དགའ་བོས་གླང་པོ་ཆེའི་སྐྱེ་བ་
བཞེས་པ་ན། རི་བོང་གིས་གོང་མ་སྲེག་ཁོ་ན་ལ་བསྙེན་བཀུར་བྱེད། སྤྲེའུས་རི་བོང་
དང་གོང་མ་སྲེག་ལ་བསྙེན་བཀུར་བྱེད། གླང་པོ་ཆེས་ཐམས་ཅད་ལ་བསྙེན་བཀུར་བྱེད་

ཅིང་། ནགས་སྟུག་པོ་དེ་ན་ཕན་ཚུན་དུ་རྒྱུ་ཞིང་ཡ་ང་བ་དང་གཟར་བོའི་ཕྱོགས་སུ་འགྲོ་
དགོས་པའི་ཚེ། གླང་པོ་ཆེ་སྤྲེའུས་ཞོན། སྤྲེའུ་རི་བོང་གིས་ཞོན། རི་བོང་གོང་མ་སྲེག་
གིས་ཞོན་ནས་འགྲོ་ཞིང་། ཕན་ཚུན་ཡིད་ལ་སྡུག་ཅིང་ཞེ་ས་དང་བཅས་གནས་པ་
སོགས་ཀྱི་དབང་གིས་གཞན་ཡུལ་མི་དག་ཀྱང་དད་ནས་བསླབ་གཞི་ལྔ་ལ་གནས་ཤིང་།
ཡུལ་དེར་དགེ་མཚན་སྣ་ཚོགས་འབྱུང་བ་དང༌། ཤི་བ་རྣམས་ཀྱང་སུམ་ཅུ་རྩ་གསུམ་གྱི་
ལྷ་ཡུལ་དུ་སྐྱེས་པར་ལུང་གཞི་ལས་གསུངས་པ་ལྟར་རོ། །གཉིས་པ་ལ་གསུམ། བརྩིག་
པའི་ཆོ་ག་ཞར་བྱུང་དང་བཅས་པ་དང༌། བསྐྱང་བའི་ཆོ་ག་དང་། གནས་སུ་ཇི་ལྟར་
ལོངས་སྤྱོད་པའོ། །དང་པོ་ནི། གཙུག་ལག་ཁང་བྱའོ། །ངོས་གཅིག་གི་དབུས་སུ་དྲི་
གཙང་ཁང་བྱ་བ་ཉིད་དོ། །དེའི་མདུན་དུ་སྒོ་ཁང་ངོ༌། །གྲུ་བཞི་བཟང་བ་ཉིད་དོ། །
ཁྱམས་གསུམ་པ་ཡང་ངོ༌། །མནོད་པར་བྱའོ། །གཙུག་ལག་ཁང་དུ་གནས་པར་བྱའོ། །
གཞན་དག་དགེ་འདུན་གྱི་གཞིར་དགེ་འདུན་གྱི་ཕྱིར་རམ་གང་ཟག་དགེ་སློང་གི་ཕྱིར་
གནས་ཀྱི་གཞི་བྱེད་པ་རྗེས་སུ་གནང་བར་བྱའོ། །གལ་ཏེ་སྦྱིན་བདག་ཡོད་ན་དེས་རྗེས་
སུ་གནང་ནའོ། །གྲོང་ཁྱེར་གྱི་ཕྱི་རོལ་ལམ་ནང་དུ་བསྟི་བའི་གནས་དག་རུང་ངོ་། །རང་
གི་ཁྲོན་པ་བར་དུ་གཅད་པའི་ཕྱིར་རྩིག་གུ་བྱ་བས་ཀུན་ཏུ་ཆགས་པའི་ཤེས་པ་བསལ་
བར་བྱའོ། །སྙིམ་པ་བཀང་སྟེ་བླུད་པས་བུད་མེད་རྗེས་སུ་གཟུང་བར་བྱ་ཞིང་ཆུའི་རྒྱུན་
མི་ཆད་པར་བླུག་པར་མི་བྱའོ། །དེའི་དུས་ཉིད་ཀྱི་དབྱར་གྱི་ནང་དུ་འོངས་པ་ནི་རྙེད་པ་
དབང་ངོ་། །ཟ་ཞིང་རྙེད་པ་མ་བྱིན་པ་ལ་ནི་ལས་མི་རིགས་སོ། །ལས་སུ་ནི་གཞོན་རིམ་
ནས་མཐར་གྱིས་བསྐོའོ། །རྙེད་པ་མི་འཐོབ་པ་ལ་ཟན་སྦྱིན་པར་བྱ་བ་ཉིད་དོ། །གཞན་
གྱི་རྙེད་པ་ལ་འདུ་བར་མི་བྱའོ། །དེའི་དོན་དུ་མ་སོང་བ་དྲོ་ལ་བབས་ནས་གཙུག་ལག་
ཁང་གཞན་དུ་ཟ་བ་ལ་ནི་ཉེས་པ་མེད་དོ། །མུ་གེའི་ཚེ་རང་གི་མ་ཁྱེར་བ་ལ་ཡང་ངོ་། །
དགེ་སློང་གི་ཚོད་ཉིད་བས་ལྷག་པ་ཉིད་ལ་བླངས་པ་ཡང་ངོ་། །ཞེས་གསུངས་ཏེ། དགེ་
འདུན་ལས་གནང་བ་ཐོབ་ན་དགེ་སློང་གིས་གཙུག་ལག་ཁང་བརྩིག་པ་ལ་མི་རུང་བ་

།མེད་པས་བརྩིག་པར་བྱའོ། །ཇི་ལྟར་བྱ་ན། གཙུག་ལག་ཁང་གི་ཤར་ལ་སོགས་པའི་
ངོས་གཅིག་གི་དབུས་སུ་སྟོན་པ་སངས་རྒྱས་ཤཱཀྱ་ཐུབ་པ་ལྟ་བུའི་སྐུ་གསུང་ཐུགས་ཀྱི་
རྟེན་འཇོག་པའི་གནས་དྲི་གཙང་ཁང་བྱ་བ་ཉིད་དོ། །དྲི་གཙང་ཁང་དེའི་མདུན་གྱི་
ཕྱོགས་ཉིད་དུ་སྒོ་ཁང་ངོ་སྟེ་བརྩིག་པར་བྱའོ་ཞེས་སྔ་མར་སྦྱར་རོ། །གཙུག་ལག་ཁང་
གི་དབྱིབས་གྲུ་བཞི་བཟུང་བ་ཉིད་དོ། །རྣམ་པ་གཞན་ཡང་བཀག་པ་ནི་མེད་པར་ཤེས་
པར་བྱའོ་ཞེས་རང་འགྲེལ་ལས་སོ། །ཁྱམས་གསུམ་པ་ཡང་གྲུ་བཞི་བཟང་བ་ཉིད་དོ་
ཞེས་སྔ་མར་སྦྱར་ཏེ་གྲུ་བཞི་ལ་ངོས་གསུམ་ནས་ཁྱམས་བཏགས་པ་བཟང་ངོ༌། །དེ་ནི་
རྩིག་པ་གྲུ་བཞིས་བསྐོར་ཏེ་ངོས་གསུམ་གྱི་དབུས་ན་དྲི་གཙང་ཁང་རེ་རེ་དང་། གཡས་
གཡོན་གཉིས་ན་གནས་ཁང་རེ་རེ་སྟེ་ཁང་མིག་དགུ་ཡོད་པ་ཞིག་ཡིན་ནོ། །དེ་བཞིན་དུ་
ཁྱམས་གཅིག་པ་དང་ཁྱམས་བཞི་པ་ཡང་ཡོད་དེ། ཁྱམས་གཅིག་པ་ནི་རྩིག་པ་གྲུ་
བཞིས་བསྐོར་ཏེ་ཕྱོགས་གཅིག་གི་དབུས་སུ་དྲི་གཙང་ཁང་དང་དེའི་གཡས་གཡོན་དུ་
གནས་ཁང་གཉིས་བྱེད་པ་དང༌། ཁྱམས་བཞི་པ་ནི་རྩིག་པ་གྲུ་བཞིས་བསྐོར་ཏེ་སྒོའི་
ཕྱོགས་ལས་གཞན་པའི་ཕྱོགས་གསུམ་དུ་དབུས་སུ་དྲི་གཙང་རེ་རེ་དང་། དེའི་གཡས་
གཡོན་གཉིས་སུ་གནས་ཁང་རེ་རེ་སྟེ་ཁང་མིག་དགུ་དང་། སྒོའི་ཐད་ཀྱི་དཀྱིལ་དུ་དྲི་
གཙང་ཁང་གཅིག་དང༌། སྒོ་ཁང་གི་ངོས་གཉིས་སུ་གནས་ཁང་གཉིས་ཏེ་བཅུ་གཉིས་
བྱེད་པའོ། །དེ་ལྟར་རང་གི་རྣམ་བཤད་ལས། འདིར་གཞུང་ནི་བཅོམ་ལྡན་འདས་ཀྱིས་
བཀའ་བསྩལ་པ། ཁྱིམ་བདག་རྗེས་སུ་གནང་གིས་བྱེད་དུ་ཆུག་ཅིག དེ་ཇི་ལྟ་བུར་བྱེད་
དུ་གཞུག་པ་མི་ཤེས་ནས། བཅོམ་ལྡན་འདས་ཀྱིས་བཀའ་བསྩལ་པ། གལ་ཏེ་གནས་
ཁང་གསུམ་པ་བྱེད་དུ་འཇུག་ན། དབུས་སུ་དྲི་གཙང་ཁང་བྱེད་དུ་གཞུག་ཅིང་། གློ་
གཉིས་སུ་གནས་ཁང་གཉིས་སོ། །ཁྱམས་གསུམ་པ་ལ་ནི་དེ་བཞིན་དུ་གནས་ཁང་དགུ་
དག་གོ །ཁྱམས་བཞི་པ་ལ་ནི་དབུས་སུ་སྒོ་ཁང་གི་བྱང་གཏད་དུ་དྲི་གཙང་ཁང་ངོ༌། །
སྒོ་ཁང་གི་ངོས་གཉིས་སུ་གནས་ཁང་གཉིས་སོ། །ཞེས་གསུངས་པ་ཡིན་ནོ། །ཞེས་སོ། །

གཙུག་ལག་ཁང་དང་ཁྱམས་སོགས་བྱ་བ་དེའང་སྔོན་ཁྱིམ་བདག་མགོན་མེད་ཟས་སྦྱིན་
སོགས་ཀྱིས་བཞེངས་པ་ལྟར་བསམ་སྦྱོར་དང་། རྒྱུ་ཆ་དག་པས་བཞེངས་ན་རྫས་ལས་
བྱུང་བའི་བསོད་ནམས་འབྱུང་མོད་ཀྱང་། ཆེ་འདོད་དང་གྲགས་འདོད་དང་འགྲན་
སེམས་སོགས་ཀྱིས་ཀུན་ནས་བསླངས་ཤིང་། རྫུན་བཤད་པ་དང་ཆོས་བཙོངས་པས་
གཞན་ནོར་བསྡུས་ཏེ་བཞེངས་པའམ། གཞན་ཡང་སྡིག་པ་དང་འདྲེས་པའི་རྒྱུ་ནོར་
གྱིས་བཞེངས་པ་སོགས་ནི། རྫ་དཔལ་སྤྲུལ་རིན་པོ་ཆེས་དཀོན་མཆོག་གི་རྟེན་སྡིག་
སྡུག་གིས་བཞེངས། ཚེ་ཕྱི་མ་རླུང་ལ་སྐུར་ཞེས་གསུངས་པ་ལྟར་དགེ་བར་མ་ཟད་སྡིག་
ཏུ་འགྱུར་ཉེན་ཆེ་བས་ཐམས་ཅད་ཀྱིས་གཟབ་དགོས་ཏེ། གུང་ཐང་བློ་གྲོས་ཀྱི་འདུལ་
འགྲེལ་ལས་ཀྱང་། གཞི་མ་དག་པ་དང་། གླ་མི་སོགས་ལ་སྡིག་ལས་དང་། རྒྱུ་སོགས་
གཡོ་ཐབས་ཀྱིས་བསྒྲུབས་ཏེ། གཙུག་ལག་ཁང་སོགས་བྱས་ན་ཉེས་ལྟུང་ཆར་བཞིན་
འབབ་པས་གཟབ་པར་བྱའོ། །ཞེས་གསུངས་པ་ལྟར་རོ། །སྦྱིན་བདག་གིས་ཕུལ་ན་
གཙུག་ལག་ཁང་མནོད་པར་ཏེ་བླང་བར་བྱའོ། །འདིས་ནི་དོན་གྱིས་དེའི་ས་གཞི་ཉེན་
ཀོར་དང་བཅས་པ་མནོད་པར་རིགས་པར་བྱའོ་ཞེས་རང་འགྲེལ་ལས་སོ། །དགེ་སློང་
བདག་ཉིད་གཙུག་ལག་ཁང་དུ་གནས་པར་བྱའོ། །སྦྱིན་བདག་གཞན་ཁྱིམ་པའམ་
རབ་ཏུ་བྱུང་བ་དག་གིས་དགེ་འདུན་གྱི་ས་གཞིར་ཆེད་དུ་བྱ་བ་དགེ་འདུན་གྱི་ཕྱིར་རམ་
གང་ཟག་དགེ་སློང་གི་ཕྱིར་གནས་ཁང་བརྩིག་པར་འདོད་ནས་གནས་ཀྱི་གཞི་བྱེད་པ་
ན་དགེ་འདུན་དུ་གྱུར་པའི་དགེ་སློང་དག་གིས་ས་གཞི་དེ་རྗེས་སུ་གནང་བར་བྱའོ། །
ཐམས་ཅད་དུའམ་ཞེ་ན། གལ་ཏེ་དགེ་འདུན་ལ་ས་གཞི་དེ་གང་གིས་ཕུལ་བོའི་སྦྱིན་
བདུག་ཡོད་ན་སྦྱིན་བདག་དེས་རྗེས་སུ་གནང་ན་དགེ་འདུན་གྱིས་ཀྱང་དགེ་འདུན་གྱི་
ས་གཞི་དེའི་སྟེང་དུ་གནས་ཁང་བརྩིག་པ་དེ་རྗེས་སུ་གནང་བར་བྱའོ། །ཡོན་བདག་
མེད་ན་དགེ་འདུན་གྱིས་སྦྱིན་ཞེས་འགྲེལ་ཆུང་ལས་སོ། །དགེ་སློང་བསོད་སྙོམས་ལ་
སོགས་པ་འཇུག་པ་རྣམས་ཀྱི་ཚ་བ་དང་ངལ་བ་ལ་སོགས་པ་བསལ་བའི་ཕྱིར་གྲོང་

ཁྱེར་གྱི་ཕྱི་རོལ་ལམ། ནང་དུ་བསྟི་བའི་གནས་ཏེ་ངལ་གསོ་བའི་གནས་བསིལ་ཁང་
དག་དགེ་སློང་གིས་རྩིག་གམ་རྩིག་ཏུ་འཇུག་ཀྱང་རུང་ངོ༌། །དགེ་སློང་རང་གི་ཁྲོན་
པར་སོང་ནས་ཆུ་ལེན་པའི་ཚེ་བུད་མེད་གཞན་ཡང་དེར་ཆུ་ལེན་དུ་འོང་བ་ན་གཅིག་
གིས་གཅིག་མི་མཐོང་བར་བར་དུ་གཅད་པའི་ཕྱིར་སོ་ཕག་གིས་སྐེད་པར་ཐོན་ཙམ་དུ་
རྩིག་གུ་བྱ་བས་བུད་མེད་ལ་བལྟ་ཞིང་ཀུན་ཏུ་ཆགས་པའི་ཤེས་པ་བསལ་བར་བྱའོ། །
རང་འགྲེལ་ལས། ཁྲོན་པ་གཞན་ལ་ཆོ་ག་འདི་བྱེད་པ་མ་ཡིན་ཏེ། དེ་བས་ན་རང་གི་
ཁྲོན་པའི་ཚིག་གོ་ཞེས་སོ། །བུད་མེད་ཀྱིས་དགེ་སློང་ལ་ཆུ་སློང་ན་དགེ་སློང་གིས་རིལ་
བ་སྤྱི་བླུག་ལ་སོགས་པས་བུད་མེད་ཀྱི་སྙིམ་པའམ་ཁྱོར་བ་ཆུས་བཀང་སྟེ་འཐུང་དུ་
འཇུག་ཅིང་བླུད་པས་བུད་མེད་རྗེས་སུ་གཟུང་བར་བྱ་ཞིང་། དེའང་ཆུ་སྙིམ་པ་གང་
འཐུངས་ཟིན་ནས་ཡང་སྙིམ་པ་དགང་ཞིང་བླུད་པར་བྱ་དགོས་ཀྱི་སྙིམ་པ་ནས་འཐུང་
བཞིན་དུ་ཆུའི་རྒྱུན་མི་ཆད་པར་བླུག་པར་མི་བྱའོ། །འདི་ནི་སྔོན་བུད་མེད་ལང་ཚོས་
རྒྱགས་པ་ཞིག་ཆགས་པས་ཀུན་ནས་བསླངས་ཤིང་དགེ་སློང་ཞིག་ལ་ཆུ་སློང་བ་ན་དགེ་
སློང་ཡང་དེ་ལ་ཧ་ཅང་ཆགས་ཏེ་ཆུའི་རྒྱུན་བར་མ་ཆད་པར་བླུགས་པ་གློར་སོང་ནས་ཤི་
བ་ལས་བཅས་པར་ལུང་གཞི་ལས་གསུངས་སོ། །དབྱར་གྱི་རྙེད་པ་དེའི་དུས་ཉིད་ཀྱི་
ཚེ་དབྱར་གྱི་ནང་དུ་འོངས་ཤིང་ཞག་བཞི་བཅུ་རྩ་དྲུག་ལས་ལྷག་པར་མཚམས་དེའི་
ནང་དུ་གནས་པ་ནི་དབྱར་གནས་པར་ཁས་མ་བླངས་ཀྱང་རུང༌། དབྱར་རལ་ཡང་རུང་
སྟེ་དབྱར་གྱི་རྙེད་པ་དབང་ངོ་། །ཊི་ཀ་ལས། འདིར་རྙེད་པ་དབང་བའི་རྒྱུ་ནི་གནས་པ་
ཡིན་གྱི། གནས་པར་ཁས་བླངས་པ་ནི་མ་ཡིན་ཏེ། གནས་པར་ཁས་མ་བླངས་ཀྱང་
ཡུན་རིང་དུ་གནས་ན་ཇི་ལྟར་གནས་ཀྱང་རུང་སྟེ་རྙེད་པ་དབང་ངོ༌། །ཞེས་སོ། །དབྱར་
གྱི་ཚུལ་ནང་དུ་གནས་གཞན་ནས་དགེ་སློང་ཁ་ཅིག་འོངས་ཏེ་ཞག་བཞི་བཅུ་རྩ་ལྔ་མན་
ཆད་ཞག་གཅིག་ལ་སོགས་པ་གནས་ན་དེས་དབྱར་གྱི་རྙེད་པ་ཟན་ཙམ་ཟ་ཞིང་དེ་ལས་
གཞན་པའི་དབྱར་གྱི་རྙེད་པ་མི་དབང་བས་མུ་བྱིན་པ་ལ་ནི་མཚམས་དེའི་དགེ་འདུན་

གྱིས་ལས་སུ་བསྐོ་བར་མི་རིགས་སོ། །སྡེ་སྣོད་འཛིན་པ་མ་གཏོགས་པ་ལས་སུ་བསྐོ་
བ་ནི་བསླབ་པ་གཞོན་རིམ་ནས་མཐར་ཆགས་སུ་རིམ་གྱིས་བསྐོའོ། །དགེ་སློང་དབྱར་
གྱི་ཚུལ་ནང་དུ་ཞག་འགའ་ཙམ་གནས་པ་ལྟ་བུ་ལས་མི་བྱེད་པས་རྙེད་པ་མི་འཐོབ་པ་
ལ་ཟན་སྦྱིན་པར་བྱ་བ་ཉིད་དོ། །དེའང་ལུང་གཞི་ལས། དེ་རྣམས་ལ་ཁ་ཟས་ཀྱི་རྙེད་
པ་ནི་སྦྱིན་གྱི། གོས་ཀྱི་རྙེད་པ་ནི་མ་ཡིན་ནོ། །ཞེས་སོ། །དགེ་སློང་གཞན་གྱི་རྙེད་པ་
ལུ་མགྲོན་དུ་མ་བོས་པའི་དགེ་སློང་གཞན་གྱིས་དེར་བློ་སྔོན་དུ་བཏང་སྟེ་འདུ་བར་མི་
བྱའོ། །བསམས་ཏེ་སོང་ན་ཉེས་བྱས་ཞེས་འགྲེལ་ཆུང་ལས་སོ། །ཟན་དེའི་དོན་དུ་དེར་
མཾ་སོང་བ་དོན་གཞན་གྱི་ཕྱིར་གཙུག་ལག་ཁང་གཞན་དུ་སོང་ནས་དྲོ་སྟེ་ཉི་མ་གུང་ལུ་
བབས་ནས་གཙུག་ལག་ཁང་གཞན་དུ་ཟན་ཟླ་བ་ལ་ནི་ཉེས་པ་མེད་དོ། །མུ་གེའི་ཚེ་
རང་གི་གཙུག་ལག་ཁང་ནས་རྒྱགས་མ་ཁྱེར་བར་བློ་སྔོན་དུ་བཏང་ནས་གཙུག་ལག་
ཁང་གཞན་དུ་སོང་སྟེ་ཟན་ཟ་བ་ལ་ཡང་ངོ་ཞེས་ཉེས་པ་མེད་དོ་ཞེས་པའོ། །གཙུག་
ལག་ཁང་གཞན་དེ་ན་དགེ་སློང་ལྔའི་ཟས་ཀྱི་ཡོ་བྱད་བསྡོགས་པའམ་སྟ་གོན་བྱས་པ་
ལ་གནས་དེ་ན་དགེ་སློང་བཞི་ལས་མེད་པ་ལྟ་བུ་དགེ་སློང་གི་ཚོད་ཉིད་བས་ཟས་ལྷག་
པ་ཡོད་པ་ཉིད་ལ་དགེ་སློང་གཞན་ཟས་ཀྱི་ཆེད་དུ་དེར་སོང་སྟེ་ཟས་བླངས་པ་ལ་ཡང་
ཉེས་པ་མི་འབྱུང་ངོ༌། །གཉིས་པ་ནི། གཙུག་ལག་ཁང་ཡལ་བར་མི་དོར་རོ། །ཕྱིར་
བཅོས་པའི་ཕྱིར་སྦྱིན་བདག་སྤྲོ་བར་བྱའོ། །མ་གྲུབ་ན་དགེ་འདུན་གྱི་ལས་ཅི་ཙམ་གྱིས་
ནུས་པ་ངེས་པར་སྦྱར་རོ། །རང་གིས་ཀྱང་ཕྱིར་བཅོས་པར་བྱའོ། །རྙེད་པ་ནོད་པས་
གཙུག་ལག་ཁང་བྱི་དོར་བྱའོ། །དད་པའི་རྙེད་པ་ནི་གཙུག་ལག་ཁང་ཉིད་ཀྱི་མ་ཡིན་ནོ། །
གཙུག་ལག་ཁང་སྒོ་བཅད་དེ་འགྲོ་བར་བྱའོ། །སྲུང་མ་ཡང་བཞག་སྟེའོ། །དེ་ལ་ཟན་
མེད་ན་སྦྱིན་ནོ། །དེས་ཆོམ་རྐུན་པས་རང་དབང་ཉིད་མེད་པར་ངེས་པར་མི་ཤེས་པར་
སྒོ་དབྱེ་བར་མི་བྱའོ། །ཁང་སྟེང་དུ་འཛེགས་ཏེ་བལྟ་བ་དང་ཁྱོད་རིམས་ཀྱིས་མ་བཏབ་
བམ་ཞེས་བརྡ་སྐད་བརྗོད་པ་ནི་འདིར་ཐབས་ཡིན་ནོ། །གནས་དང་མིང་དང་ཕ་མ་ལ་

སོགས་པ་སོ་སོར་ཤེས་པར་བྱེད་དུ་གཞུག་པ་ཡང་ངོ༌། །ཡིད་མི་ཆེས་ཤིང་འཇིགས་པ་
དང་བཅས་པ་ཉིད་ལ་སྒོ་དབྱེ་བར་མི་བྱའོ། །དགོན་པ་པས་ཁྱི་བཅང་བར་བྱའོ། །དེས་
ནངས་པར་སྔར་ལངས་མ་ཐག་ཁོ་ནར་གཙུག་ལག་ཁང་དང་མཆོད་རྟེན་གྱི་འཁོར་ས་
བལྟ་བར་བྱའོ། །གལ་ཏེ་དེས་བཤང་བ་བྱས་ན་དོར་བར་བྱ་ཞིང་། གལ་ཏེ་གཅི་བ་
བྱས་ན་ཕྱི་བར་བྱ། གལ་ཏེ་སྡེར་མོ་དག་གིས་བྲད་ན་མཉམ་པར་བྱའོ། །དེ་དག་གིས་
གནས་དག་ཏུ་དཀྱིལ་འཁོར་བྱའོ། །དེ་ལ་ལྷུང་བཟེད་ཀྱི་ལྷག་རོལ་སྦྱིན་ནོ། །མཆོད་
རྟེན་དང་གཙུག་ལག་ཁང་གི་ཉེ་འཁོར་གྱི་ཕྱི་རོལ་ཏུའོ། །ཞེས་གསུངས་ཏེ། དགེ་འདུན་
ནམ་གང་ཟག་གིས་ཀྱང་གཙུག་ལག་ཁང་ཞིག་རལ་བྱུང་ན་ཕྱིར་བཅོས་པར་བྱ་དགོས་
པ་ཡིན་གྱི། ཡལ་བར་མི་དོར་རོ། །ཞིག་རལ་བྱུང་བ་དེ་ཕྱིར་བཅོས་པའི་ཕྱིར་སྦྱིན་
བདག་ལ་ཆོས་བཤད་པས་སྤྲོ་བར་བྱའོ། །སྦྱིན་བདག་གིས་བཅོས་པ་མ་གྲུབ་ན་དགེ་
འདུན་གྱི་རྫས་ལས་ཅི་ཙམ་གྱིས་ཕྱིར་བཅོས་ནུས་པ་དེས་ཕྱིར་བཅོས་པ་ལ་ངེས་པར་
སྦྱར་རོ། །དེའང་ལུང་གཞི་ལས། གལ་ཏེ་མི་ནུས་པར་གྱུར་ན་ཅི་ཙམ་ནུས་པ་དེ་ཙམ་
ཕྱིར་བཅོས་པར་བྱ་བ་སྟེ། གཞན་ནི་བཏང་སྙོམས་སུ་གཞག་པར་བྱའོ། །ཞེས་སོ། ། །
གཡོགས་ལྷ་འབངས་དང་རྩེ་རྒོད་དག་མེད་ན་དགེ་སློང་རང་གི་ལག་གིས་ཀྱང་གཙུག་
ལག་ཁང་ཕྱིར་བཅོས་པར་བྱའོ། །གཙུག་ལག་ཁང་དེ་ནས་རྙེད་པ་ནོད་ཅིང་སྡོད་པས་
གཙུག་ལག་ཁང་གི་བྱི་དོར་ཏེ་རལ་གྲུམས་བཅོས་པར་བྱའོ། །དགེ་སློང་གང་ཞིག་དགེ་
སློང་ལ་སོགས་པ་རབོ་བྱུང་གཞན་ལ་དབང་བའི་གཙུག་ལག་ཁང་ན་སྡོད་པ་ན་དགེ་
སློང་རང་ཉིད་ལ་དད་ནས་ཕུལ་བའི་དད་པའི་རྙེད་པ་ནི་དགེ་སློང་རང་ཉིད་ལ་དབང་
གི་གཙུག་ལག་ཁང་གི་བདག་པོ་ལ་མི་དབང་སྟེ། རྙེད་པ་དེ་གཙུག་ལག་ཁང་ཉིད་ཀྱི་
མ་ཡིན་ནོ། །འདི་ནི་སྔོན་སྦྱིན་བདག་ཅིག་གིས་དགེ་འདུན་པའི་ཕྱིར་གཙུག་ལག་ཁང་
ཞིག་བརྩིགས་ཏེ། ཁོ་བོས་ཕུལ་བའི་གཙུག་ལག་ཁང་དུ་བཞུགས་པ་ལ་རས་ཡུག་ཆེན་
སྦྱིན་ནོ་ཞེས་སྨྲས་པ་དང་། དེ་ཉེ་དགས་ཐོས་ནས། གནས་མལ་བགོད་པ་ན་གནས་དེ་
ལ་
༤་
ར་
་"
562

ཉེ་དགས་རང་གི་སྐལ་བར་བླངས་ཤིང་། རང་ཉིད་དེར་མ་བསྡད་པར་སྟོང་པར་བཞག་
པ་ན། ཕྱིས་སུ་བསོད་སྙོམས་པ་ཞིག་དེར་བསྡད་ཅིང༌། སྦྱིན་བདག་གིས་དེ་ལ་རེས་
ཡུག་ཆེན་ཞིག་ཕུལ་ཚེ། ཉེ་དགས་གཙུག་ལག་ཁང་འདི་ཁོ་བོའི་སྐལ་བ་ཡིན་གྱིས་རས་
ཡུག་ཆེན་ཁོ་བོ་ལ་བྱིན་ཅིག ཅེས་བསླངས་ཤིང་བླངས་པ་ལས་བཅས་པར་ལུང་གཞི་
ལས་གསུངས་སོ། །གཙུག་ལག་ཁང་ནས་གཞན་དུ་འགྲོ་བའི་ཚེ་གཙུག་ལག་ཁང་སྒོ་
བཅད་དེ་སྒོ་ལྕགས་བཅུག་ལ་འགྲོ་བར་བྱའོ། །གཙུག་ལག་ཁང་གི་སྲུང་མ་ཡང་
བཞག་སྟེ་འགྲོ་བར་བྱའོ། །གཙུག་ལག་ཁང་གི་སྲུང་མ་དེ་ལ་ཟན་མེད་ན་དགེ་འདུན་
གྱིས་སྦྱིནཾ་ནོ། །གཙུག་ལག་ཁང་གི་སྲུང་མ་དེས་གཞན་དག་ཕྱི་རོལ་ནས་སྒོ་ཕྱེ་ཞིག་
ཅེས་ཟེར་ན་དེ་དགེ་སློང་སོགས་ལ་ཆོམ་རྐུན་པས་རང་དབང་ཉིད་མེད་པ་ཡིན་ནམ་
མིན་པར་ངེས་པར་མི་ཤེས་པར་མཚན་མོ་ལ་སོགས་པར་སྒོ་དབྱེ་བར་མི་བྱའོ། །ངེས་
པར་ཤེས་པར་བྱ་བའི་ཐབས་གང་ཞེ་ན། ཁང་སྟེང་དུ་འཛེགོས་ཏེ་བལྟ་བ་དང༌། ཆོམ་
རྐུན་པས་དགེ་སློང་རང་དབང་མེད་པར་ཁྲིད་ནས་དགེ་སློང་དེས་ངེད་ལ་སྒོ་ཕྱེས་ཟེར་
དུ་འོང་སྲིད་པས་དེ་ལ་ཁྱོད་རིམས་ཀྱིས་མ་བཏབ་བམ་ཞེས་བརྡ་སྐད་བརྗོད་ཅིང་འདྲི་
བར་བྱེད་པ་ནི་འདིར་ངེས་པར་ཤེས་པར་བྱ་བའི་ཐབས་ཡིན་ནོ། །ལུང་གཞི་ལས། མ་
བྱིན་པར་ལེན་པ་རྣམས་ཀྱིས་དགེ་སློང་གཞན་ཁྲིད་དེ་འོངས་ནས་དེས་སྒོ་ཕྱེས་ཞེས་
སྨྲས་ནས། བཅོམ་ལྡན་འདས་ཀྱིས་བཀའ་བསྩལ་པ། རིམས་དང་བཅས་སམ་རིམས་
མེད་ཅེས་བརྡ་བྱའོ། །གལ་ཏེ་རིམས་དང་བཅས་སོ་ཟེར་ན་མི་དབྱེའོ། །འོན་ཏེ་རིམས་
མེད་ཅེས་སྨྲ་ན་དབྱེ་བར་བྱའོ་ཞེས་གསུངས་སོ། །སྒོ་ཕྱེས་ཤིག་ཅེས་ཟེར་བ་པོ་ཁོ་རང་
ཆོམ་རྐུན་པ་ཡིན་ནམ་མིན་བརྟག་པའི་ཐབས་ནི་ཁྱོད་གནས་གང་ན་འདུག་པ་ཞིག་
ཡིན་དང་ཁྱོད་ཀྱི་མིང་ཅི་ཡིན་དང་ཁྱོད་ཀྱི་ཕ་མ་གང་ཡིན་ཞེས་བྱ་བ་ལ་སོགས་པ་དྲི་
ཞིང་སོ་སོར་ལན་འདེབས་པས་ཤེས་པར་བྱེད་དུ་གཞུག་པ་ཡང་ངོ་སྟེ་ཐབས་ཡིན་ནོ་
ཞེས་སྔ་མར་སྦྱར་རོ། །གང་ཟག་ཡིད་མི་ཆེས་ཤིང་གནས་འཇིགས་པ་དང་བཅས་པ་

ཉིད་ལ་གཙུག་ལག་ཁང་གི་སྒོ་དབྱེ་བར་མི་བྱའོ། །ཆོམ་རྐུན་པ་སོགས་ཀྱི་འཇིགས་པ་
ཡོད་པའི་ཕྱིར་དགེ་སློང་དགོན་པ་པས་ཁྱི་བཅང་བར་བྱའོ། །ཁྱི་འཆང་བའི་གང་ཟག་
དེས་ནངས་པར་སྔར་ལངས་མ་ཐག་ཁོ་ནར་ཏེ་བྱ་བ་གཞན་མ་བྱས་པའི་མདུན་རོལ་
ཏུ་གཙུག་ལག་ཁང་དང་མཆོད་རྟེན་གྱི་ཉེ་འཁོར་གྱི་ས་དག་ཁྱིས་བཤང་གཅི་སོགས་
བྱས་སམ་མ་བྱས་ཞེས་བལྟ་བར་བྱའོ། །གལ་ཏེ་ཁྱི་དེས་དེར་བཤང་བ་བྱས་ན་ཁྱི་
འཆང་བའི་དགེ་སློང་དེས་དོར་བར་བྱ་ཞིང་གལ་ཏེ་ཁྱི་དེས་དེར་གཅི་བ་བྱས་ན་ཕྱི་
བར་བྱ། གལ་ཏེ་ཁྱི་དེས་གནས་དེ་དག་ཏུ་སྡེར་མོ་དག་གིས་བྲད་ནཱ་དགེ་སློང་དེས་ས་
གཞི་མཉམ་པར་བྱའོ། །ཁྱིས་བཤང་བ་སོགས་བྱས་པ་དེ་དག་གི་གནས་དག་ཏུ་བ་
གླང་གི་ལྕི་བས་དཀྱིལ་འཁོར་ཏེ་ཞལ་ཞལ་བྱའོ། །ཁྱི་དེ་ཇི་ལྟར་གསོ་བར་བྱ་ཞེ་ན། ཁྱི་
དེ་ལ་ལྷུང་བཟེད་ཀྱི་ནང་གི་ཟས་ཀྱི་ལྷག་རོལ་སྦྱིན་ནོ། །དེ་གང་དུ་སྦྱིན་ན། མཆོད་
རྟེན་དང་གཙུག་ལག་ཁང་གི་ཉེ་འཁོར་གྱི་ཕྱི་རོལ་ཏུ་སྦྱིན་པར་བྱའོ། །གསུམ་པ་ལ་
གཉིས། ཆོས་ཀྱི་ལོངས་སྤྱོད་ཇི་ལྟར་བྱ་དང༌། ཟང་ཟིང་གི་ལོངས་སྤྱོད་ཇི་ལྟར་བྱ་བའོ། །
དང་པོ་ནི། སྤྱོད་ལམ་ཅི་འདོད་པས་ལུང་དབོག་གོ །གསར་བུས་མནོད་པའི་ཕྱིར་ནི་
ཁམས་སྙོམས་པ་ཉིད་དྲིས་ཏེ་ཕྱག་བྱ་བ་སྔར་བཏང་བའི་སྤྱོད་ལམ་བསྟེན་པར་བྱའོ། །
ཐལ་མོ་བསྣོལ་ཏེ་བཅང་ངོ་། །ལུས་དང་སེམས་འདུད་དོ། །དྲང་པོར་རོ། །འཆག་པ་ན་
གོམ་པ་བསྲི་བས་བཅག་པའིའོ། །འགྲེང་བ་ན་འགྲེང་བའིའོ། །འདུག་པ་དང་ཉལ་བ་
ན་འདུག་པའིའོ། །སྟན་ཆེས་དམའ་བ་ལའོ། །གསར་བུས་ནི་བསྒོ་ནའོ། །མ་བསྒོ་ན་
ཙོག་པུས་སོ། །མནོད་པར་བྱ་བ་མང་བ་ཉིད་ན་ཞུ་བར་བྱའོ། །ཐོས་པའི་ཉེ་འཁོར་མ་
གཏོགས་པ་སྣང་བའི་ཉེ་འཁོར་དུ་འདུག་སྟེ་ཁ་ཏོན་བྱའོ། །གདམས་ངག་ནི་མཐའ་
གཅིག་ཏུ་སོང་སྟེ་བསྒྲུབ་པར་བྱའོ། །ལུང་དབོག་པ་དང་མནོད་པ་ནི་ཤིན་ཏུ་ལེགས་
པར་བཀླག་པ་དང་ཤིན་ཏུ་ཡོངས་སུ་བྱང་བ་དང་ཐེ་ཚོམ་མེད་པར་བྱས་ཏེའོ། །ཞེས་
གསུངས་ཏེ། མཁན་སློབ་དག་གིས་འདུག་འགྲེང་ཉལ་འཆག་གི་སྤྱོད་ལམ་བཞི་པོ་ཅི་

འདོད་པས་ལུང་དབོག་གོ །གསར་བུས་བླ་མ་ལས་ཆོས་ཀྱི་ལུང་མནོད་པའི་ཕྱིར་ནི་
ཁམས་སྙོམས་པ་ཉིད་དྲིས་ཏེ། ཕྱག་བྱ་བ་སྔར་བཏང་བའི་སྤྱོད་ལམ་བསྟེན་པར་བྱའོ། །
དེའང་སྔར་ཕྱག་བྱས་ལ་དེ་ནས་བསྙེན་གསོལ་བར་ལུང་གཞི་དང་རང་འགྲེལ་སོགས་
ལས་གསུངས་སོ། །རྒན་པས་ནི་ཕྱག་མི་བྱ་བར་བསྙུན་གསོལ་ནས་སོ་ཞེས་རང་
འགྲེལ་ལས་སོ། །དེའང་གཞན་མ་དད་པ་སོགས་ཀྱི་དགག་བྱ་ཡོད་ན་དེ་ལྟར་བྱ་བ་
ཡིན་གྱི། གལ་ཏེ་དགག་བྱ་མེད་ན་བླ་མ་ཁྱིམ་པ་དང་གསར་བུ་ལ་ཡང་ཕྱག་བྱ་དགོས་
པ་བླ་མ་ལྔ་བཅུ་པ་ལྟར་རོ། །ཆོས་ཉན་པ་པོས་རྐྱེན་དང་མི་ལྡན་ན་ཐལ་མོ་གཡོན་པའི་
སྟེང་དུ་གཡས་པ་བཞག་ནས་བསྣོལ་ཏེ་བཅུང་ངོ༌། །ཆོས་ཉན་པ་ན་ལུས་དང་སེམས་
འདུད་པ་སྟེ་ལུས་འདུད་པ་དང་བཅས་པ་དང་སེམས་དམའ་བ་དང་བཅས་པར་བྱ་བ་
ཉིད་དོ། །གཡོ་རྒྱུ་མེད་པར་དྲང་པོར་རོ་ཞེས་དྲང་པོར་ཆོས་མཉན་པར་བྱའོ་ཞེས་སྔ་
མར་སྦྱར་རོ། །ལུང་འབོགས་པ་པོ་འཆག་པར་བྱེད་ཅིང་ལུང་འབོགས་པ་ན་ལུང་ནོད་
པར་བྱེད་པས་གོམ་པ་བསྲི་བས་ཕྱི་ནས་འགྲོ་ཞིང་བཅུག་པའི་སྤྱོད་ལམ་བསྟེན་པར་
བྱའོ། །ལུང་འབོགས་པར་བྱེད་པ་འགྲེང་བ་ན་ལུང་ནོད་པར་བྱེད་པས་ཀྱང་འགྲེང་
བའི་སྤྱོད་ལམ་བསྟེན་པར་བྱའོ། །ལུང་འབོགས་པར་བྱེད་པ་འདུག་པ་དང་ཉལ་བ་ན་
ལུང་ནོད་པར་བྱེད་པས་ཀྱང་འདུག་པའི་སྤྱོད་ལམ་བསྟེན་པར་བྱའོ། །ཉལ་བས་ནི་
ཆོས་མཉན་པར་མི་བྱའོ། །ཆོས་ཉན་པ་པོ་གང་དུ་འདུག་པར་བྱ་ཞེ་ན། སྟན་ཆེས་
དམའ་བ་ལ་འདུག་པར་བྱའོ། །ལུང་ནོད་པ་པོ་རྒན་པས་ནི་ལུང་འབོགས་པ་པོའི་
གནང་བ་ལ་མི་ལྟོས་པར་སྟན་ལ་ལྷོད་ཕབ་ཏུ་འདུག་པར་བྱ་ཞིང་ལུང་ནོད་པ་པོ་གསར་
བུས་ནི་ལྷོད་ཕབ་ཏུ་འདུག་ཅིག་ཅེས་ལུང་འབོགས་པ་པོས་བསྒོ་ཞིང་རྗེས་སུ་གནང་ན་
ལྷོད་ཕབ་ཏུ་འདུག་པར་བྱའོ། །འདུག་ཅིག་པར་མ་བསྒོ་ནཱ་ཙོག་པུས་འདུག་པར་བྱ་
དགོས་སོ། །ལུང་མནོད་པར་བྱ་བ་མང་བ་ཉིད་ཡིན་ན་ལྷོད་ཕབ་ཏུ་འདུག་པའི་ཕྱིར་
གསར་བུ་དེས་ལུང་འབོགས་པ་པོ་ལ་ཞུ་བར་བྱའོ། །ཉུང་ངུ་ནོད་ན་ནི་ཙོག་པུས་འདུག་

སྟེའོ་ཞེས་ལུང་ལས་སོ། །མཁན་པོ་དང་སློབ་དཔོན་གྱིས་ཐོས་པའི་ཉེ་འཁོར་མ་
གཏོགས་པ་མཁན་པོ་དང་སློབ་དཔོན་གྱིས་མིག་ལམ་དུ་སྣང་བའི་ཉེ་འཁོར་དུ་འདུག་
སྟེ་ཁུ་ཏོན་བྱའོ། །བསྒོམ་པའི་གདམས་ངག་ནི་ཉིན་མོ་མིའི་རྒྱུ་འགྲུལ་དང་མཚན་མོ་
སྒྲའི་ཅ་ཅོ་མེད་པའི་དབེན་པ་མཐའ་གཅིག་ཏུ་སོང་སྟེ་བསྒྲུབ་པར་བྱའོ། །འབོགས་
པར་བྱེད་པས་ཆོས་ཀྱི་ལུང་དབོག་པ་དང་ནོད་པར་བྱེད་པས་མནོད་པ་ནི་ཤིན་ཏུ་
ལེགས་པར་བཀླག་པ་དང༌། ཤིན་ཏུ་མཚན་མར་འདྲིས་པར་ཡོངས་སུ་བྱང་བ་དང་།
རྣམ་གྲངས་ཀྱི་ཕྱོགས་ལ་སོགས་པ་དག་ལ་ཐེ་ཚོམ་མེད་པར་ཤིན་ཏུ་ངེས་པར་བྱས་ཏེ་བྱའོ།
དེ་ལྟར་ལུང་གཞི་ལས། ལུང་འབོགས་པའི་དགེ་སློང་གིས་ཤིན་ཏུ་གོམས་པཾ་དང༌། །
ལེགས་པར་བྱས་པ་དང་། ཐེ་ཚོམ་མེད་པར་བྱས་ནས་ལུང་དབོག་པར་བྱའོ། །ལུང་
ནོད་པས་ཀྱང་ཤིན་ཏུ་བྱང་བ་དང༌། ཤིན་ཏུ་ཟིན་པ་དང༌། ཐེ་ཚོམ་མེད་པར་བྱས་ནས་
ལུང་མནོད་པར་བྱའོ། །ཞེས་སོ། །གཉིས་པ་ནི། གནས་ཁང་དང་ཟས་ལ་བསྐོ་བ་དང་
ཐུག་པ་དང་བག་ཚོས་དང་ཤིང་ཏོག་འབྲིམ་པ་བསྐོ་བར་བྱའོ། །བར་བུར་འགྲིམ་པ་
ཡང་ངོ་། །ལྷག་རོལ་ཕྱི་དེ་ཉིན་པར་ཐིམ་པར་བྱ་བ་ནི་དེ་ཞེས་བྱའོ། །སྣོད་སྤྱད་འབྲུབ་
པའོ། །དབྱར་གྱི་རས་ཆེན་ནོ། །སྲ་བརྐྱང་ངོ་། །གོས་དག་གོ །འགེད་པ་ཡང་ངོ་། །
དགེ་སྐོས་དང་མངག་གཞུག་པ་དག་གོ །སྡེར་སྤྱད་འབྲིམ་པའོ། །དེ་དག་བྲིམ་པ་དང་
ཟན་གྲུ་ནས་བྲུབ་པ་ནི་དེའི་ལས་ཡིན་ནོ། །ཆུའི་ཞལ་ཏ་པའོ། །མཛེས་འཆོས་སོ། །
དེས་བལྟས་ཏེ་རབ་ཏུ་བྱུང་བ་རྣམས་མི་མཛེས་པ་བསྟེན་ན་སེ་གོལ་གྱི་སྒྲ་སྔོན་དུ་བཏང་
སྟེ་མཛེས་པ་ལ་ངེས་པར་སྦྱར་བར་བྱའོ། །འདི་ལྟ་སྟེ་ཟས་ལ་སྒྲ་བསྒྱུང་བ་ཉིད་དང་
ཤིན་ཏུ་བསྡམས་པ་ཉིད་དང་ཤིན་ཏུ་ནོགས་ཐུབ་པ་ཉིད་ཀྱིས་སོ། །མཆོད་རྟེན་ལ་ཕྱག་
བྱ་བ་ལ་སྒྲ་བསྐྱུང་བ་ཉིད་དང་རྒན་རིམ་གྱིས་སོ། །བང་རིམ་གྱི་ཞལ་ཏ་པའོ། །དེས་
དང་པོར་ཟན་ཟོས་ཏེ་དབྱུག་གུ་བླངས་ནས་ཟན་ཟ་བ་དག་ལ་ཁྭ་དང་བྱེའུ་དང་ཕུག་རོན་
ལ་སོགས་པ་དག་བཟློག་པར་བྱའོ། །གནས་མལ་འབོགས་པ་དང་གནས་མལ་བྱི་བོ་
566

་
་འབོགས་པའོ། །ཟས་རུང་བ་དང་བཅས་པ་ཉིད་ཡིན་ན་མི་དག་འོང་བ་ལ་སྒེའུ་ཆུང་
སྲུང་བའོ། །ཞེས་གསུངས་ཏེ། དགེ་སློང་གློ་བུར་དུ་འོངས་པ་ལ་སོགས་པ་གནས་ཁང་
འདིར་འདུག་ཅེས་གནས་ཁང་བསྐོ་བ་དང་། ཁྱིམ་འདི་དང་འདིར་ཟས་ལ་སོང་ཞེས་
བསྐོ་བ་དང་། ཐུག་པ་འབྲིམ་པ་དང་། བག་ཚོས་ཏེ་ཁུར་བ་འབྲིམ་པ་དང་། ཤིང་ཐོག་
འབྲིམ་པ་རྣམས་སྤྲོ་བར་བྱས་ནས་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །བར་
བུར་འབྲིམ་པ་ཡང་ངོ་སྟེ་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །བརཾ་བུར་ཞེས་
བྱ་བ་དེ་ཅི་ཡིན་ཞེ་ན། ཁུར་བ་ལ་སོགས་པ་བྲིམས་པའི་ལྷག་རོལ་ཕྱི་དེ་ཉིན་པར་བྲིམ་
པར་བྱ་བ་ནི་བར་བུར་དེ་ཞེས་བྱའོ། །དགེ་འདུན་གྱི་སྣོད་སྤྱད་གཡར་དུ་གཏོང་བ་དང་
ཕྱིར་བསྡུ་བའི་དགེ་སློང་སྣོད་སྤྱད་འབྲུབ་པ་གསོལ་གཉིས་ཀྱི་ལས་ཀྱིས་བསྐོའོ། །
དགེ་འདུན་པ་སྤྱི་ལ་དབྱར་གྱི་གོས་རས་ཆེན་མང་ཞིག་ཡོད་ན་ལོ་ཕྱི་མ་ལ་དགོས་པའི་
ཕྱིར་དགེ་སློང་གཅིག་དབྱར་གྱི་གོས་རས་ཆེན་སྦེད་པ་དང་འགྱེད་པ་པོར་གསོལ་
གཉིས་ཀྱི་ལས་ཀྱིས་བསྐོ་བར་བྱ་བ་ཡིན་ནོ། །སྲ་བརྐྱང་འདིང་བར་བསྐོས་པ་དེ་
ཤིའམ་བབས་སམ་མཚན་གྱུར་ན་དེའི་ཚབ་མ་བྱེད་པའི་དགེ་སློང་སྲུ་བརྐྱང་ངོ་སྟེ་སྲ་
བརྐྱང་སྦེད་པ་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །ཡོན་བདག་དད་པ་ཅན་
གྱིས་དགེ་འདུན་ལ་གོས་མང་ཞིག་ཕུལ་ན་དགེ་སློང་གང་གོས་དག་གོ་སྟེ་གོས་དག་
སྦེད་པ་པོར་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །དགེ་འདུན་གྱི་གོས་འགྱེད་
པ་སྟེ་འགྱེད་པར་བྱེད་པ་ཡང་ངོ་ཞེས་གསོལ་གཉིས་ཀྱི་ལས་ཀྱིས་བསྐོ་བར་བྱའོ་ཞེས་
པའོ། །དགེ་སྐོས་ཏེ་གཙུག་ལག་ཁང་སྐྱོང་དང་གཙུག་ལག་ཁང་སྐྱོང་དེའི་རྒྱབ་ལེན་
ཞིང་དེའི་གྲོགས་བྱེད་པའི་མངག་གཞུག་པ་དག་གོ་ཞེས་དེ་གཉིས་གསོལ་གཉིས་ཀྱི་
ལས་ཀྱིས་བསྐོ་བར་བྱའོ་ཞེས་པའོ། །དགེ་འདུན་གྱི་སྡེར་སྤྱད་འབྲིམ་པ་གསོལ་
གཉིས་ཀྱི་ལས་ཀྱིས་བསྐོ་བར་བྱའོ། །སྡེར་སྤྱད་དེ་དགུ་བྲིམ་པ་དང༌། ཟན་གྲུ་ནས་ཏེ་
ཟན་ཟོས་ཟིན་ནས་སྡེར་སྤྱད་རྣམས་བཀྲུས་ནས་བྲུབ་ཅིང་སྦེད་པར་བྱེད་པ་ནི་སྡེར་

སྤྱད་འབྲིམ་པ་པོ་དེའི་ལས་ཡིན་ནོ། །ཆུ་ཚགས་པའི་སྤྱད་བྱེད་པ་ལ་སོགས་པ་ཆུའི་
ཞལ་ཏ་པ་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །མཛེས་འཆོས་པ་གསོལ་
གཉིས་ཀྱི་ལས་ཀྱིས་བསྐོ་བར་བྱ་དགོས་སོ། །མཛེས་འཆོས་པ་དེས་བལྟས་ཏེ་རབ་ཏུ་
བྱུང་བ་རྣམས་སྤྱོད་ལམ་མི་མཛེས་པ་བསྟེན་ན་སེ་གོལ་གྱི་སྒྲ་སྔོན་དུ་བཏང་སྟེ།
མཛེས་པ་ལ་ངེས་པར་སྦྱར་བར་བྱའོ། །མཛེས་པ་ལ་སྦྱར་བ་ནི་འདི་ལྟ་སྟེ། ཟས་ལོ་
སྒྲ་བསྐྱུང་བ་ཉིད་དང་། མགོ་བསྒྱུར་ལག་བརྐྱང་ལ་སོགས་པ་མི་བྱ་བར་སྤྱོད་ལམ་
ཤིན་ཏུ་བསྡམས་པ་ཉིད་དང༌། ཡིད་གཞན་དུ་མི་གཡེང་བར་ཤིན་ཏུ་ནོགས་ཐུབ་པ་སྟེ་
ཟུང་ཐུབ་པ་ཉིད་ཀྱིས་སོ་ཞེས་དེ་ལྟ་བུས་མཛེས་པ་ལ་ངེས་པར་སྦྱོར་བར་བྱའོ་ཞེས་
པའོ། །མཆོད་རྟེན་ལ་ཕྱག་བྱ་བ་ལ་སྒྲ་བསྐྱུང་བ་ཉིད་དང་། ལས་སོགས་ཀྱི་གནས་སུ་
རྒན་རིམ་གྱིས་སྡོད་དུ་འཇུག་པ་ཉིད་ཀྱིས་མཛེས་པ་ལ་ངེས་པར་སྦྱར་བར་བྱ་དགོས་སོ། །
བང་རིམ་དག་ཏུ་གཙོ་བོར་གནས་འཆའ་བར་བྱེད་པའི་ཁྭ་དང་བྱེའུ་ཕུག་རོན་ལ་
སོགས་པ་དག་ཟན་ཟ་བ་རྣམས་ཀྱི་སར་འོངས་པ་ཟློག་པར་བྱེད་པའི་དགེ་སློང་བང་
རིམ་གྱི་ཞལ་ཏ་པ་གསོལ་གཉིས་ཀྱི་ལས་ཀྱིས་བསྐོ་བར་བྱའོ། །བང་རིམ་གྱི་ཞལ་ཏ་
བ་དེས་དང་པོར་ཟན་ཟོས་ཏེ་དབྱུག་གུ་བླངས་ནས་ཟན་ཟ་བ་དགུ་ལ་ཁྭ་དང་བྱེའུ་
དང་ཕུག་རོན་ལ་སོགས་པ་དག་བཟློག་པར་བྱའོ། །ཁྲི་དང་ཁྲིའུ་དང་སྟན་ནང་ཚངས་
ཅན་ལ་སོགས་པའི་གནས་མལུ་འབོགས་པ་སྟེ་སྟོབ་པ་དང་། དེ་དག་མེད་པའི་གནས་
མལ་བྱི་བོ་ཤིང་ལྗོན་པའི་དྲུང་དང་ནེའུ་གསིང་ལ་སོགས་པ་འབོགས་པ་གསོལ་གཉིས་
ཀྱི་ལསཾ་ཀྱིས་བསྐོ་བར་བྱའོ། །དེའང་རང་འགྲེལ་ལས། བྱི་བོ་ཞེས་བྱ་བ་ནི་ཁྲི་དང༌
ཁྲིའུ་དང་སྟན་ནང་ཚངས་ཅན་དང་མལ་ཆ་དང་སྟན་དང་གནས་ལ་སོགས་པ་མེད་པ་
འདི་ལྟ་སྟེ། ཤིང་ལྗོན་པའི་དྲུང་དང༌། ནེའུ་གསིང་ལ་སོགས་པ་གཏན་གྱི་གནས་མལ་
མ་ཡིན་པའོ། །ཞེས་གསུངས་སོ། །ཟས་རུང་བ་ཤ་དང་བཅས་པ་ཉིད་ཡིན་ན་མི་
གཞན་དག་འོང་བ་བསྲུང་བ་ལ་དགེ་སློང་སྒེའུ་ཆུང་སྟེ་སྒོའི་འགག་སྒོ་སྲུང་བ་གསོལ་
568

གཉིས་ཀྱི་ལས་ཀྱིས་བསྐོ་བར་བྱའོ། །འདི་ནི་ལུང་ལས། དགེ་སློང་གྲལ་ན་ཤ་དག་
འབྲིམ་པ་ན་བྲམ་ཟེ་དང་ཁྱིམ་བདག་དག་འཕྱས་ནས། བཅོམ་ལྡན་འདས་ཀྱིས་བཀའ་
བསྩལ་པ། གང་གི་ཚེ་རུང་བ་ཡོད་པ་དེའི་ཚེ་སྒེའུ་ཆུང་སྲུང་བ་བསྐོ་བར་བྱའོ་ཞེས་
གསུངས་སོ། །གནས་མལ་གྱི་གཞིའོ། །གཉིས་པ་ཕྲན་ཚེགས་ལ་སོགས་པའི་སྐབས་
ནས་འབྱུང་བ་ལ་གསུམ། ཕྱག་བྱ་བ་དང་མི་བྱ་བའི་རིམ་པ་དང་། མཚན་ནས་བརྗོད་
པའི་ཚུལ་དང་། གནས་མལ་བསྟེན་པ་དངོས་ཞར་བྱུང་དང་བཅས་པའོ། །དང་པོ་ནི།
ཕྱག་འཚལ་བའི་གནས་མུན་ཁྲོད་དུ་ཕྱག་དང་བཅས་པའི་ཚིག་བརྗོད་པར་བྱའོ། །ཉེ་
འཁོར་དུ་གྱུར་པ་གཞན་གྱིས་ཕྱག་བྱ་བར་བརྩམས་པ་ལ་ཕྱག་མི་བྱ་བར་མི་བྱའོ། །
ཚངས་པའི་ཕྱག་གིས་ནི་དེ་བྱས་པ་ཉིད་ཡིན་ནོ། །ནང་དང་བཅས་པ་ལ་ཕྱག་མི་བྱའོ། །
ཕྱག་འཚལ་བ་ལ་ཨ་རོག་གྱ་ཞེས་མི་བྱ་བར་མི་བྱའོ། །འདས་པ་ན་ཕྱག་བྱ་བ་ཡིན་པ་
ལ་ནི་ཕྱག་མི་བྱ་བ་ཉིད་མ་ཡིན་ནོ། །སྦགས་པ་ལ་ཕྱག་མི་བྱའོ། །སྦགས་པས་མི་བྱའོ། །
དེ་བདག་གིར་མི་བྱའོ། །སྦགས་པ་ལས་མི་བྱའོ། །སྦགས་པ་ནི་རྣམ་པ་གཉིས་ཏེ། ཐ་
ན་སོ་ཤིང་ཡན་ཆད་ཟ་བས་དང་། ཐ་ན་དེའི་བྱི་དོར་བྱེད་པ་ཡན་ཆད་མི་གཙང་བས་སོ། །
འདི་ལ་གཅེར་བུ་ཉིད་དང་གོས་གཅིག་པ་ཉིད་ནི་སྦགས་པ་དང་འདྲའོ། །ཕྱག་ནི་རྣམ་
པ་གཉིས་ཏེ། ཡན་ལག་ལྔས་ཕྱག་འཚལ་བ་དང་། སྐྱིད་པ་ལ་འཁྱུད་པས་འཚལ་བའོ། །
སྦྲིད་པ་བྱུང་བ་ལ་སོས་ཞེས་བརྗོད་པར་མི་བྱ་སྟེ། རྒན་ཞུགས་དང་ཁྱིམ་པ་ལ་ནི་མ་
གཏོགས་སོ། །གསར་བུ་དེ་ལ་ནི་ཨ་རོག་གྱ་ཞེས་བྱའོ། །རྒན་པ་ལ་ཕྱག་བྱའོ། །སྲིད་
པ་བྱུང་ན་ཡང་ངོ་། །ཞེས་གསུངས་ཏེ། མཁན་སློབ་སོགས་ལ་ཕྱག་འཚལ་བའི་གནས་
མུན་ཁྲོད་དུ་ལུས་བཏུད་པའི་ཕྱག་མི་བྱ་བར་ཐལ་མོ་སྦྱར་ཏེ་ཕྱག་འཚལ་ལོ་ཞེས་པའི་
སྒྲ་དང་བཙུས་པའི་ཚིག་བརྗོད་པར་བྱའོ། །དེ་ནི་སྔོན་དགེ་སློང་ནད་པ་ཞིག་གིས་རང་
གི་མལ་གྱི་གཡས་གཡོན་དུ་མཆིལ་མ་བོར་བ་ན་རང་གི་ཉེ་གནས་ཀྱིས་ཁོང་ལ་ཕྱག་
འཚལ་སྐབས་ཉེ་གནས་ཀྱི་དཔྲལ་བ་མཆིལ་མས་གོས་པ་ལས་བཅས་སོ། །ཕྱག་བྱ་

བར་འོས་པ་རང་གི་ཉེ་འཁོར་དུ་འོངས་པར་གྱུར་པ་ན་གང་ཟག་གཞན་གྱིས་ཕྱག་བྱ་
བར་བརྩམས་པ་ལ་རང་གིས་སྔར་ཕྱག་བྱས་ཟིན་ཀྱང་བླ་སྟེ་ཡང་ཕྱག་མི་བྱ་བར་མི་
བྱའོ། །དགེ་འདུན་ཐམས་ཅད་གནས་གཅིག་ཏུ་ཚོགས་ཚེ་དགེ་འདུན་སྤྱི་ལ་ཕྱག་བྱ་བ་
ཚངས་པའི་ཕྱག་གིས་ནི་ཕྱག་དེ་བྱས་པ་ཉིད་ཡིན་ནོ། །དེས་ན་དེ་ལས་མཁན་སློབ་ལྟ་
བུ་ལ་ལོགས་སུ་ཕྱག་བྱ་མི་དགོས་སོ། །གནོད་པ་བྱ་བའི་བསམ་པས་ཉེ་བར་གནས་
པའི་ནང་ཞེ་འགྲས་པ་དང་བཅས་པ་ལ་ཕྱག་མི་བྱའོ། །རྩོད་དོ་ཅོག་ཐམས་ཅད་ནི་མ་
ཡིན་ནོ་ཞེས་རང་འགྲེལ་ལས་སོ། །བདག་ལ་གཞན་གྱིས་ཕྱག་འཚལ་བ་ལ་ཨ་རོག་
གྱ་ཞེས་མི་བྱ་བར་མི་བྱའོ། །ཨ་རོག་གྱ་ཞེས་བྱ་བ་ནི་ནད་མེད་པར་གྱུར་ཅིག་ཅེས་
ཤིས་པ་བརྗོད་པའི་དོན་ཡིན་པར་དུལ་ལྷས་གསུངས་སོ། །ད་ལྟར་ཕྱག་བྱ་བའི་འོས་
མིན་ཡང་སྔོན་འདུས་པ་ཉིད་ཀྱི་དུས་ན་ཕྱག་བྱ་བ་ཉིད་ཀྱི་འོས་ཡིན་པ་མཁན་པོ་དང་
སློབ་དཔོན་ལ་སོགས་པ་ནི་སྔོན་གྱི་གནས་སྐབིས་དེ་ཉིད་མངོན་སུམ་དུ་བྱས་ནས་ཕྱག་
བྱར་རུང་བས་དེའི་ཕྱིར་དེ་ལ་ཕྱག་མི་བྱ་བ་ཉིད་མ་ཡིན་ནོ། །ཟས་ཟ་བ་ལ་སོགས་
པས་སྦགས་པ་ཉིད་ཀྱི་གང་ཟག་ལ་ཕྱག་མི་བྱའོ། །ཟས་ཟ་བ་ལ་སོགས་པས་སྦགས་
པས་གཞན་ལ་ཕྱག་མི་བྱའོ། །རང་ཉིད་སྦགསཾ་པས་གཞན་གྱི་ཕྱག་དེ་བདག་གིར་མི་
བྱ་དང་དུ་བླང་བར་མི་བྱའོ། །ཕྱག་འཚལ་བ་པོ་གཞན་སྦགས་པ་ལས་ཕྱག་དེ་བདག་
གིར་མི་བྱ་དང་དུ་བླང་བར་མི་བྱའོ། །ཊི་ཀར་དྲངས་པའི་ལུང་ལས། སྦགས་པ་ལ་ཕྱག་
འཚལ་ལམ། སྦགས་པས་ཕྱག་འཚལ་ལམ། སྦགས་པས་ཕྱག་བདག་གིར་བྱེད་དམ།
སྦགས་པ་ལས་ཕྱག་བདག་གིར་བྱེད་ན་འགལ་ཚབས་ཅན་དུ་འགྱུར་རོ། །ཞེས་
གསུངས་སོ། །སྦགས་པ་ནི་རྣམ་པ་གཉིས་ཏེ། ཟ་བས་སྦགས་པ་ནི་ཐ་ན་སོ་ཤིང་ཟ་བ་
ཡན་ཆད་ནས་ཟས་ཟ་བ་མན་ཆད་ཟུ་བས་སྦགས་པ་དང༌། མི་གཙང་བས་སྦགས་པ་
ནི་ཐ་ན་མི་གཙང་བ་དེའི་ས་བྱི་དོར་བྱེད་པ་ཡན་ཆད་ནས་བཤང་གཅི་བྱས་ཏེ་བཀྲུ་
བཤལ་མ་བྱས་པ་མན་ཆད་མི་གཙང་བས་སོ་སྟེ་མི་གཙང་བས་སྦགས་པའོ། །ཕྱག་བྱ་

བ་འདི་ལ་གཅེར་བུ་ཉིད་དང་རྔུལ་གཟན་ཙམ་ཡང་མེད་པར་ཤམ་ཐབས་ཙམ་གྱོན་པ་
ལྟ་བུ་གོས་གཅིག་པོ་ཉིད་ནི་སྤགས་པ་དང་འདྲའོ། །དེས་ན་གཅེར་བུ་ལ་ཕྱག་མི་བྱ།
གཅེར་བུས་ཕྱག་མི་བྱ། གཅེར་བུས་ཕྱག་བདག་གིར་མི་བྱ། གཅེར་བུ་ལས་ཕྱག་
བདག་གིར་མི་བྱའོ། །དེ་བཞིན་དུ་གོས་གཅིག་པ་ལའང་སྦྱར་རོ། །ཕྱག་ནི་རྣམ་པ་
གཉིས་ཏེ། པུས་མོ་གཉིས་དང་ལག་མཐིལ་གཉིས་དང་མགོ་སྟེ་ཡན་ལག་ལྔ་ས་ལ་
གཏུགས་ཏེ་ཡན་ལག་ལྔས་ཕྱག་འཚལ་བ་དང༌། མདུན་དུ་ཙོག་པུར་འདུག་ནས་ཕ་
རོལ་པོའི་སྐྱིད་པའམ་རྐང་པའི་མཁྲིག་མ་གཉིས་ལ་ལག་མཐིལ་གཉིས་ཀྱིས་འཁྱུད་
ཅིང་རྐང་པར་སྤྱི་བོ་གཏུགས་པས་ཕྱག་འཚལ་བའོ། །ལུས་ཐམས་ཅད་ས་ལ་ཕབ་པའི་
བརྐྱང་ཕྱག་ནི་ཐེག་ཆེན་གྱི་མདོ་དང་སྔགས་ལས་གསུངས་སོ། །གང་ཟག་སྦྲིད་པ་བྱུང་
བ་ལ་སོས་པར་གྱུར་ཅིག་གུ་ཞེས་བརྗོད་པར་མི་བྱ་སྟེ། མི་གུས་པར་མངོན་པའི་ཕྱིར་
རོ། །འོན་ཀྱང་རྒན་ཞུགས་དང་ཁྱིམ་པ་ལ་ནི་མ་གཏོགས་སོ། །དེ་ཡང་རྒན་ཞུགས་
དང་ཁྱིམ་པ་ནི་འཚོ་བའི་བསམ་པ་ཅན་ཡིན་པས་སོས་ཞེས་བརྗོད་རུང་ཞེས་ལུང་ལས་
གསུངས་སོ། །གསར་བུ་སྦྲིད་པ་བྱུང་བ་དེ་ལ་ནི་རྒན་པོས་ཨུ་རོག་གྱ་ཞེས་བརྗོད་པར་
བྱའོ། །དགེ་སྦྱོང་སྦྲིད་པ་བྱུང་ན་ཡང་རྒན་པོས་ཨ་རོག་ཀྱ་ཞེས་བརྗོད་དགོས་པར་
འགྲེལ་ཆུང་ལས་གསུངས་སོ། །རྒན་པོ་སྦྲིད་པ་བྱུང་བ་དེ་ལ་ནི་གསར་བུས་ལངས་
ནས་ཕྱག་བྱའོ། །གསར་བུ་རང་ལ་སྦྲིད་པ་བྱུང་ན་ཡང་ངོ་སྟེ་རྒན་པོ་ལ་ཚིག་གིས་ཕྱག་
བྱའོ། །དེ་ལྟར་སྦྲིད་པ་བྱུང་བ་ལ་སོས་ཞེས་བརྗོད་པ་དང་། ཨ་རོག་གྱ་ཞེས་བརྗོད་པ་
དང༌། ཕྱག་བྱ་བ་སོགས་ནི་རྒྱ་གར་གྱི་ཡུལ་ཆོས་དང་བསྟུན་པ་ཡིན་ནོ། །གཉིས་པ་ནི།
དེ་བཞིན་གཤེགས་པ་ལ་ཚེ་དང་ལྡན་པ་དང་མིང་དང་རུས་བརྗོད་པས་ཀུན་ཏུ་སྤྱད་པར་
མི་བྱའོ། །ཉེ་བའི་ཚིག་དང་བྲལ་བར་དེའི་མཚན་ནམ་གདུང་སྨོས་པར་མི་བྱའོ། །རྒན་
པའི་མི་བྱའོ། །འདི་ལ་གནས་བརྟན་དང་ཚེ་དང་ལྡན་པ་ནི་ཉེ་བའི་ཚིག་ཉིད་ཀྱི་ཚུལ་
དང་མཐུན་པ་ཡིན་ནོ། །སྔ་མ་ལ་ནི་མ་ཡིན་ནོ། །ཞེས་གསུངས་ཏེ། དེ་བཞིན་
571

གཤེགས་པ་ལ་ཚེ་དང་ལྡན་པ་ཞེས་བརྗོད་པ་དང་ཤཱཀྱ་ཐུབ་པ་ཞེས་མིང་རྐྱང་བ་ནས་
བརྗོད་པ་དང་གོའུ་ཏ་མ་ཞེས་རུས་རྐྱང་བ་ནས་བརྗོད་པས་འབོད་པ་ཀུན་ཏུ་སྤྱད་པར་མི་
བྱའོ། །
བཅོམ་ལྡན་འདས་སམ་བདེ་བར་གཤེགས་པ་ཞེས་པ་ལྟ་བུའི་ཉེ་བའི་ཚིག་དང་བྲལ་
བར་དེ་བཞིན་གཤེགས་པ་དེའི་མཚན་ནམ། དེ་བཞིན་དུ་གདུང་སྟེ་རུས་ནས་སྨོས་
པར་མི་བྱའོ། །དེས་ན་སངས་རྒྱས་ཀྱི་མཚན་དང་གདུང་ནས་བརྗོད་ན་བཅོམ་ལྡན་
འདས་ཤཱཀྱ་ཐུབ་པ་ཞེས་མཚན་ནས་བརྗོད་པའམ་བཅོམ་ལྡན་འདས་གོའུ་ཏ་མ་ཞེས་
གདུང་ནས་བརྗོད་པར་བྱའོ། །ཉེ་བའི་ཚིག་དང་བྲལ་བར་རང་བས་བསླབ་པ་རྒན་
པའི་མིང་དང་རུས་སྨོས་པར་མི་བྱའོ། །རྒན་པ་འདི་ལ་གནས་བརྟན་ཞེས་བརྗོད་པ་
དང་ཚེ་དང་ལྡན་པ་ཞེས་བརྗོད་པ་ནི་ཉེ་བའི་ཚིག་ཉིད་ཀྱི་ཚུལ་དང་མཐུན་པ་ཉིད་
ཡིན་ནོ། །དེ་ལྟར་མ་བྱས་ན་ཉེས་བྱས་ཞེས་འགྲེལ་ཆུང་ལས་སོ། །གཞོན་པ་ལ་ནི་ཚེ་
དང་ལྡན་པ་ཞེས་བརྗོད་རུང་གི་གནས་བརྟན་ཞེས་བརྗོད་པར་མི་བྱའོ། །སྔ་མ་དེ་
བཞིན་གཤེགས་པ་ལ་ནི་གནས་བརྟན་དང་ཚེ་དང་ལྡན་པ་ཞེས་བརྗོད་པ་ནི་ཉེ་བའི་
ཚིག་ཉིད་ཀྱི་ཚུལ་དང་མཐུན་པ་མ་ཡིན་ནོ། །གསུམ་པ་ལ་བཞི། གཙུག་ལག་ཁང་
རྩིག་པ་ལ་སོགས་པ་ཇི་ལྟར་བྱ་བའི་སྐབས་དང༌། ཀློག་ཏུ་འཇུག་པ་སོགས་ཀྱི་བྱ་བའི་
སྐབས་དང་། ཤི་བ་དང་བཞག་པའི་སྐབས་དང་། སྐབས་སྔ་མ་མཐར་དབྱུང་བའོ། །
དང་པོ་ལ་གསུམ། གཙུག་ལག་ཁང་ཇི་ལྟར་བརྩིག་པ་ཞར་བྱུང་དང་བཅས་པ་དང༌། རི་
མོ་ཇི་ལྟར་བྲི་བ་དང་། ཇི་ལྟར་བསྐྱང་ཞིང་ལོངས་སྤྱོད་པའི་ཆོ་གའོ། །དང་པོ་ལ་གསུམ་
ལས། དང་པོ་གཞི་གང་དུ་བྱ་བ་ནི། ལག་གི་བླས་འགྲོ་བ་དང་འོང་བ་དང་ལྡན་པའི་
གཞིར་གཙུག་ལག་ཁང་རབ་ཏུ་གནས་པར་བྱའོ། །ཤིང་ལྗོན་པ་དང་རྫིང་བུ་དང་འཆག་
ས་དག་ཀྱང་ངོ༌། །ཉེ་འཁོར་དང་ངོ༌། །རྒྱུན་ལུགས་དང་ཀླག་ཅོར་དང་སྒྲ་དང་རྟོག་རིང་
ཆུང་བར་རོ། །ཞེས་གསུངས་ཏེ། སྐྱེ་བོ་མང་པོས་ཕྱག་སྐོར་མཆོད་པ་སོགས་དགེ་བ་

གསོག་པ་གཙོ་བོར་བྱེད་པའི་གནས་གཙུག་ལག་ཁང་གི་དབང་དུ་བྱས་པ་ནི། གཙུག་
ལག་ཁང་རྩིག་པ་པོ་དགེ་སློང་ལག་གི་བླས་སྐྱེ་བོ་མང་པོ་འགྲོ་བ་དང་འོང་བ་དང་ལྡན་
པའི་གཞིར་གཙུག་ལག་ཁང་རབ་ཏུ་གནས་པ་སྟེ་བརྩིག་པར་བྱའོ། །ཤིང་ལྗོན་པ་
དང་རྫིང་བུ་དང་འཆག་ས་དག་ཀྱང་ངོ་སྟེ་དེ་དག་དང་ལྡན་པའི་གཞིར་གཙུག་ལག་
ཁང་རབ་ཏུ་གནས་པར་བྱའོ་ཞེས་པའོ། །ཉེ་འཁོར་དང་ངོ་ཞེས་ཉེ་འཁོར་དང་ལྡན་
པའི་གཞིར་གཙུག་ལག་ཁང་རབ་ཏུ་གནས་པར་བྱའོ་ཞེས་པའོ། །རང་གི་ཐོས་བསམ་
སྒོམ་པ་གཙོ་བོར་བྱེད་པའི་གནས་གཙུག་ལག་ཁང་གི་དབང་དུ་བྱས་པ་ནི། སྐྱེ་བོ་མང་
པོ་ཡང་དང་ཡང་དུ་འདུ་བ་ལ་སོགས་པའི་རྒྱུན་ལུགས་ཆུང་བ་དང་། རང་དབང་དུ་
གཏམ་ཟེར་བའི་ཀླག་ཅོར་ཆུང་བ་དང་། བྲམ་ཟེས་རིག་བྱེད་ཀློག་པའི་སྒྲ་དང༌། ཊཱི་ཀ་
ལས་འདུན་མའི་ཐ་སྙད་ཅེས་གསུངས་པ་འདུན་མའི་བྱ་བ་གང་རུང་བསྒྲུབ་པའི་དོན་དུ་
གྲོས་བྱེད་པའི་སྒྲ་དང༌། གླང་པོ་ཆེ་དང་རྟ་ལ་སོགས་པའི་སྒྲ་ཆུང་བ་དང་། །ཐག་རིང་
བར་ཐོས་པའི་རྫ་རྔ་ལ་སོགས་པའི་སྒྲ་ནི་རྟུག་རིང་སྟེ། དེ་བཞི་ཆུང་བར་རོ་ཞེས་ཆུང་
བར་གཙུག་ལག་ཁང་རབ་ཏུ་གནས་པར་བྱའོ་ཞེས་པའོ། །གཉིས་པ་དེ་བྱ་བའི་ཡོ་བྱད་
སོགས་ཇི་ལྟར་སྒྲུབ་པ་ནི། སྦྱིན་པ་པོས་རྗེས་སུ་གནངན་གཙུག་ལག་ཁང་བྱ་བའི་
དངོས་པོ་ལས་དེ་བྱ་བའི་སྤྱད་བྱའོ། །དེ་གཞག་པའི་ཁང་པ་སྦྱིན་ནོ། །དེར་དགོས་པའི་
འབྲུ་མར་ལ་སོགས་པ་ཚོད་རན་པར་ཉོའོ། །ལག་གི་བླས་སྤྱི་བུངས་ཅི་འདྲ་བ་དེ་འདྲ་
བར་བཟའོ། །གནས་དེའི་གཙུག་ལག་ཁང་མེད་པ་ཉིད་ཡིན་ན་ཉེ་འཁོར་གྱི་གཙུག་
ལག་ཁང་གིའོ། །སྣུམ་བག་གི་རྙེད་པ་མནོད་དོ། །ཞེས་གསུངས་ཏེ། སྦྱིན་པ་པོས་ཏེ་
སྦྱིན་བདག་གིས་རྗེས་སུ་གནང་ན་གཙུག་ལག་ཁང་བརྩིག་པར་བྱ་བའི་ཆ་རྐྱེན་གྱི་
དངོས་པོ་ལས་གཙུག་ལག་ཁང་བརྩིག་པ་དེ་བྱ་བའི་སྤྱད་སྟ་རེ་དང་འཇོར་དང་ཧེ་མ་
ལ་སོགས་པ་བྱ་བ་ལ་མི་རིགས་པ་མེད་པའོ། །གཙུག་ལག་ཁང་བྱ་བའི་སྤྱད་སྟ་རེ་དང་
འཇོར་ལ་སོགས་པ་དེ་གཞུག་པའི་ཁང་པ་སྦྱིན་ནོ། །གཙུག་ལག་ཁང་བརྩིག་པའི་བྱ་

བ་དེར་དགོས་པའི་ཤིང་རྟའི་མིག་ལ་སོགས་པ་ལ་བསྐུ་བའི་འབྲུ་མར་ལ་སོགས་པ་ཅི་
དགོས་པ་གཙུག་ལག་ཁང་གི་ཆ་རྐྱེན་ལས་ཚོད་རན་པར་ཉོའོ། །འགྲེལ་ཆུང་ལས།
ལས་མི་རྣམས་ཀྱི་རྐང་ལག་བསྐུ་བ་དང་འབྲེང་བ་དང་ཤིང་རྟའི་མིག་བསྐུ་བའི་མར་
ཉོས་ཏེ་གཞག་ཅེས་གསུངས་སོ། །ལག་གི་བླས་ཟན་ནི་སྦྱིན་པ་པོས་རྗེས་སུ་གནང་ན་
དགེ་སློང་གཞི་པ་དག་གི་ཟན་གྱི་སྤྱི་བུངས་ཅི་འདྲ་བ་དེ་འདྲ་བར་གཙུག་ལག་ཁང་
བརྩིག་པའི་ཆ་རྐྱེན་ལས་ཉོས་ཏེ་བཟོའོ། །ལྷག་པ་མི་བཟའ་ཞེས་ཊཱི་ཀ་ལས་སོ། །དེ་
ཡང་ལུང་ཕྲན་ཚེགས་ལས། བཅོམ་ལྡན་འདས་ཀྱིས་མཁར་ལེན་གྱི་ནོར་ཁོ་ན་ལས་
བསོད་སྙོམས་ཡོངས་སུ་སྤྱད་པར་བྱའོ་ཞེས་བཀའ་བསྩལ་པ་དང་། དེ་ཧ་ཅང་ངན་པ་ཟ་
ནས། བཅོམ་ལྡན་འདས་ཀྱིས་བཀའ་བསྩལ་པ། ཧ་ཅང་ངན་པ་བཟའ་བར་མི་བྱའོ། །
དེ་ཧ་ཅང་བསོད་པ་བཟའ་བར་བརྩམས་པ་དང༌། བཅོམ་ལྡན་འདས་ཀྱིས་བཀའ་
བསྩལ་པ། ཧ་ཅང་བསོད་པ་བཟའ་བར་མི་བྱའི་འོན་ཀྱང་གཙུག་ལག་ཁང་གཞན་གྱི་
ཐང་ཙམ་དུ་ཡོངས་སུ་སྤྱད་པར་བྱའོ། །ཞེས་སོ། །གཙུག་ལག་ཁང་གང་གི་སྤྱི་བུངས་
ཀྱི་ཟན་ཐང་དང་སྦྱར་ཞེ་ན། ལག་གི་བླ་དེ་གཙུག་ལག་ཁང་གང་དུ་གཏོགས་པའི་དགེ་
སློང་གཞན་དག་གི་སྤྱི་བུངས་ཀྱི་ཟན་ཐང་དང་སྦྱར་དགོས་ལ། གལ་ཏེ་གཙུག་ལག་
ཁང་བརྩིགས་པའི་གནས་དེ་ན་གནས་དེའི་གཙུག་ལག་ཁང་གཞན་མེད་དེ་གནས་དེ་
ན་ཚོགས་སུ་ལོངས་པའི་ཟས་ཀྱི་སྤྱི་བུངས་མེད་པ་ཉིད་ཡི ན་ནུ་ཉེ་འཁོར་གྱི་གཙུག་
ལག་ཁང་གི་སྤྱི་བུངས་ན་བཟའ་བའི་ཐང་ཅི་ཙམ་ཡོད་པ་དེ་ཙམཾ་གཙུག་ལོག་ཁང་
བརྩིག་པའི་ཆ་རྐྱེན་ལས་ཉོས་ཏེ་བཟའ་བར་གནང་བའོ། །ལག་གི་བླས་སྣུམ་བག་གི་
རྙེད་པ་བྱ་ན་ཡང་དགེ་སློང་གཞན་གྱི་བཟའ་བའི་ཐང་བཞིན་དུ་གཙུག་ལག་ཁང་
བཅིག་པའི་ཆ་རྐྱེན་ལས་མནོད་དོ། །གསུམ་པ་གཙུག་ལག་ཁང་ཚུལ་ཇི་ལྟར་བརྩིག་
པ་ལ་བཞི་ལས། དང་པོ་གཙུག་ལག་ཁང་དངོས་ཇི་ལྟར་བརྩིག་པ་ཞར་བྱུང་དང་
བཅས་པ་ནི། གཙུག་ལག་ཁང་དག་གི་བརྩེགས་མ་ཉིད་ཀྱི་མཐའ་ནི་ལྔའོ། །དགེ་སློང་

མ་རྣམས་ཀྱི་བརྩེགས་མ་ཉིད་ནི་གསུམ་མོ། །དྲི་གཙང་ཁང་དང་སྒོ་ཁང་སྟེང་གི་བསིལ་
ཁང་དག་ནི་བརྩེགས་མ་གཉིས་ཀྱིས་ལྷག་པར་བྱའོ། །དེ་དག་ལྕི་བས་འཇིག་པ་ཉིད་
ཡིན་ན་བརྩེགས་མ་གཞིག་པ་ལ་ཁ་ན་མ་ཐོ་བ་མེད་དོ། །བརྩམས་པ་བསྐྱེད་པའམ་
བསྐྱང་བར་བྱ་བའི་ཕྱིར་གཞིག་པ་ཡང་ངོ་། །མཆོད་རྟེན་དང་སྐུ་གཟུགས་དག་ནི་
བསྐྱེད་པ་ཉིད་ཀྱི་ཕྱིར་རོ། །རྙིང་པ་ཉིད་ཀྱི་ཕྱིར་ནི་ཟིན་ཀྱང་མཉམ་པའི་ཕྱིར་ཡང་ངོ་། །
ཕྱོགས་ཕྱིར་བཅོས་པའི་ཕྱིར་ཡང་ངོ་། །གདུགས་ལ་སོགས་པ་དབོག་པ་ཡང་ངོ་། །
གཞན་གདགས་པའི་ཕྱིར་ཡང་ངོ་། །དེའི་དོན་དུ་ཉེ་བར་མ་བཞག་པར་དབོག་པར་མི་
བྱའོ། །སྐྱེས་པའི་རབས་ལ་སོགས་པའི་རི་མོ་དང་། སངས་རྒྱས་ཀྱི་བཀའི་ཡི་གེ་དག་
ཀྱང་ངོ་། །བྱེད་པའི་བྱེ་བྲག་ཁོ་ན་བྱ་བའི་ཕྱིར་རོ། །རྩོམ་པར་བྱེད་པས་མ་བྱས་ན་
གཞན་གྱིས་ལྷག་མ་བྱའོ། །གལ་ཏེ་དགེ་འདུན་གྱི་ཕྱིར་ཕྱེད་བརྩིགས་ན་མཁར་ལན་
སྦྱིན་པར་བྱ་བ་ཉིད་དོ། །དེས་བསྟང་བའི་དུས་ནི་གལ་ཏེ་དགུན་ཡིན་ན་ཟས་ཀྱི་འོག་
རོལ་ཏུའོ། །གལ་ཏེ་སོ་ག་ཡིན་ན་ཟས་ཀྱི་མདུན་རོལ་ཏུའོ། །ཟས་ཀྱི་བྱ་བའི་དུས་ལུས་
པར་རོ། །དེ་ལས་བྱི་དོར་མ་བྱས་པར་འཚོ་བ་ལ་འཇུག་པར་མི་བྱའོ། །དེའི་མཐའ་ནི་
རྐང་ལག་བཀྲུས་པ་ཉིད་དོ། །ལག་གི་བླས་ཁྱེའུ་སུས་སྦྱོར་དུ་གཞུག་གོ །ཟས་ཀྱི་འོག་
རོལ་ཏུ་ན་སྐོམ་དང་རྐང་ལག་བསྐུ་མཉེ་བྱའོ། །གནས་ཁང་གི་སྒོ་གདོད་དོ། །སྒོ་
གླེགས་གཞུག་གོ །ལག་ཟུངས་དང་ཡང་མིག་དང་ཀོ་བའི་དུམ་བུ་དག་གོ །སྐར་ཁུང་
གདོད་དོ། །དཀྱིལ་དུའོ། །ཕྱི་རུབ་ལ་ནང་ཡངས་པ་རྒྱུ་མཚོའི་རྣམ་པ་ལྟ་བུའོ། །དྲ་བ་
གཞུག་གོ །སྒོ་གླེགས་སོ། །འཁོར་གཏན་དང་གནམ་གཟེར་དང་འཕྲེད་གཏན་དག་གོ །
དབྱུག་གུ་སྐམ་ཁ་བཅང་ངོ༌། །གསོར་གྱིས་བཙུགས་པས་བརྒྱུའོ། །གནས་ཁང་གི་
མདུན་དུ་ཁྱམས་བྱའོ། །སོ་ཕག་གི་གཅལ་བདུན་ནམ་བརྒྱུད་གཞུག་གོ །དེའི་སྟེང་དུ་
ཀ་རྟེན་གྱི་སྤང་ལེབ་བོ། །དེའི་སྟེང་དུ་ཀ་བའི་ཚར་དག་གོ །དེ་དག་གི་སྟེང་དུ་ཀ་
གཞུའི་འདབ་མ་དག་གོ །དེ་དག་གི་སྟེང་དུ་གདུང་མ་དག་གོ །དེ་དག་གི་སྟེང་དུ་ཕྱམ་

དག་གོ །དེ་དག་གི་སྟེང་དུ་སྤང་ལེབ་དག་གོ །དེ་དག་གི་སྟེང་དུ་སོ་ཕག་དགྲམ་མོ། །
དེ་དག་གི་སྟེང་དུ་སོ་ཕག་གི་ཕྱེ་མའི་འཇིམ་པའོ། །མི་ལྟུང་བར་བྱ་བའི་ཕྱིར་ལན་ཀན་
བྱའོ། །མི་འགུལ་བར་བྱ་བའི་ཕྱིར་ཤར་བ་གཞུག་གོ །དེ་ལྕགས་ཀྱི་གཟེར་བུ་དག་
གིས་སྦྱར་རོ། །འཛེག་པའི་ཕྱིར་ཐེམ་སྐས་བྱའོ། །འོག་ཏུ་རྡོ་ལས་བྱས་པ། བར་དུ་ས་
ལས་བྱས་པ། སྟེང་དུ་ཤིང་ལས་བྱས་པའོ། །ཡ་གད་ལས་འཛེག་པར་བྱའོ། །ཤིང་དང་
སྨུག་མ་དང་ཐག་པ་ལས་བྱས་པ་ཡང་ངོ་། །ཞེས་གསུངས་ཏེ། དགེ་སློང་རྣམས་ཀྱི་
གཙུག་ལག་ཁང་དག་གི་བརྩེགས་མ་ཉིད་ཀྱི་མཐའ་ནི་ལྔའོ། །དགེ་སློང་མ་རྣམས་ཀྱི་
གཙུག་ལག་ཁང་བརྩེགས་མུ་ཉིད་ཀྱི་མཐའ་ནི་གསུམ་མོ། །དྲི་གཙང་ཁང་དང་སྒོ་
ཁང་སྟེང་གི་བསིལ་ཁང་དག་ནི་བརྩེགས་མ་གཉིས་ཀྱིས་གཙུག་ལག་ཁང་ལས་ལྷག་
པར་བྱས་ཏེ། དགེ་སློང་གིས་བདུན་བརྩེག་དང་། དགེ་སློང་མས་ལྔ་བརྩེག་བྱའོ། །
གཙུག་ལག་ཁང་དེ་དག་བརྩེགས་མའི་རིམ་པས་ལྗིད་ཀྱི་ལྕི་བས་འཇིག་པ་ཉིད་ཡིན་
ནཱ་བརྩེགས་མ་ཇི་སྙེད་གཞིག་པ་ལ་གཙུག་ལག་ཁང་འཇིག་པར་བྱེད་པའི་ཁ་ན་མ་ཐོ་
བ་མེད་དོ། །གཙུག་ལག་ཁང་བརྩིག་པར་བརྩམས་པ་ན་ཆ་རྐྱེན་མང་པོ་ཡོད་པས་ཆུང་
ངུ་ཆེན་པོར་བསྐྱེད་པའམ། ཆ་རྐྱེན་ཆུང་བས་ཆེན་པོ་ཆུང་ངུར་བསྐྱང་བར་བྱ་བའི་ཕྱིར་
བརྩིགས་འཕྲོ་དེ་ཕྱིར་གཞིག་པ་ཡང་ངོ་སྟེ་ཁ་ན་མ་ཐོ་བ་མེད་དོ་ཞེས་སྔ་མར་སྦྱར་རོ། །
མཆོད་རྟེན་དང་སྐུ་གཟུགས་དག་ནི་བྱེད་པར་བརྩམས་པའི་འཕྲོ་དེ་ལས་ཆེར་བསྐྱེད་
པ་ཉིད་ཀྱི་ཕྱིར་རོ་ཞེས་ཆེར་བསྐྱེད་པའི་ཕྱིར་གཞིག་པ་ལ་ཁ་ན་མ་ཐོ་བ་མེད་དོ་ཞེས་
པའོ། །དེ་གཉིས་བརྩམས་པ་བསྐྱུང་བའི་ཕྱིར་བཤིག་པ་ནི་ཁ་ན་མ་ཐོ་བར་འགྱུར་རོ་
ཞེས་རང་འགྲེལ་དང་ཊཱི་ཀ་ལས་དངོས་སུ་གསུངས་ཤིང་རྩ་བར་ཤུགས་ཀྱིས་བསྟན་ཏོ། །
ལུང་རྐྱང་པ་ལས་ཀྱང་། མཆོད་རྟེན་ཆེན་པོ་ལས་ཆུང་ངུར་མ་སྐྱུང་ཞིག ཆུང་ངུར་བྱས་
ན་འདས་པ་དང་བཅས་པར་འགྱུར་རོ། །ཞེས་སོ། །དེ་གཉིས་མཉམ་པའི་ཕྱིར་བཤིག་
ན་ཡང་དེ་བཞིན་ནོ། །མཆོད་རྟེན་དང་སྐུ་གཟུགས་རྙིང་པ་གསར་དུ་བཅོས་པ་ཉིད་ཀྱི་

ཕྱིར་ནི་བརྩམས་པའི་འཕྲོ་གཞིག་ཏུ་རུང་བར་མ་ཟད་ཀྱི་འཕྲོ་མ་ལུས་པར་ཡོངས་སུ་
རྫོགས་པར་ཟིན་ཀྱང་གཞིག་ཏུ་རུང་བ་དང་། བརྩམས་པའི་འཕྲོའམ་རྫོགས་པར་ཟིན་
པ་དེ་དག་ཆེར་བསྐྱེད་པའི་ཕྱིར་གཞིག་ཏུ་རུང་བར་མ་ཟད་ཀྱི་སྔ་མ་དང་ཚད་མཉམ་
པའི་ཕྱིར་ཡང་ངོ་སྟེ་གཞིག་པ་ལ་ཁ་ན་མ་ཐོ་བ་མེད་དོ་ཞེས་པའོ། །བསྐྱུང་བའི་ཕྱིར་ནི་
གཞིག་ཏུ་མི་རུང་ངོ་ཞེས་ཤུགས་ཀྱིས་བསྟན་ཅིང་། ལུང་རྐྱང་པ་ལས། ཆུང་ངུ་ནི་མ་
ཡིན་ནོ། །ཞེས་དངོས་སུ་གསུངས་སོ། །མཆོད་རྟེན་དང་སྐུ་གཟུགས་དག་གི་ཕྱོགས་
གཅིག་རྙིང་པ་ཕྱིར་བཅོས་པའི་ཕྱིར་ཕྱོགས་གཅིག་གཞིག་པ་ལ་ཡང་ངོ་སྟེ་ཁ་ན་མ་ཐོ་
བ་མེད་དོ་ཞེས་པའོ། །རྙིང་པ་བཅོས་པའི་ཕྱིར་མཆོད་རྟེན་དང་སྐུ་གཟུགས་ལས་
གདུགས་དང་ཆར་ཁེབ་ལ་སོགས་པ་དབོག་པ་ཡང་ངོ་ཞེས་ཁ་ན་མ་ཐོ་བ་མེད་དོ་ཞེས་
པའོ། །གསར་བ་གཞན་གདགས་པའི་ཕྱིར་གདུགས་ལ་སོགས་པ་དབོག་པ་ཡང་ངོ་སྟེ་
ཁ་ན་མ་ཐོ་བ་མེད་དོ་ཞེས་པའོ། །གཞན་གདགས་པ་དེའི་དོན་དུ་གདུགས་ལ་སོགས་
པ་ཕྱི་མ་ཉེ་བར་མ་བཞུག་པར་སྔ་མ་དབོག་པར་མི་བྱའོ། །སྐྱེས་པའི་རབས་ལ་
སོགས་པའི་རི་མོ་དང་སངས་རྒྱས་ཀྱི་བཀའི་ཡི་གེ་དང་དགོངས་འགྲེལ་གྱི་བསྟན་
བཅོས་ཀྱི་ཡི་གེ་དག་ཀྱང་ངོ་སྟེ་རྙིང་པ་བཅོས་པའི་ཕྱིར་ཕྱིས་པ་ལ་ཁ་ན་མ་ཐོ་བ་མེད་
དོ་ཞེས་པའོ། །ཅི་ཞིག་གི་ཕྱིར་ཕྱིས་པ་ལ་ཞེ་ན། གཏམ་རྒྱུད་ཀྱི་རི་མོ་དང་ཡི་གེའི་
གཞུང་གང་བྱེད་པའམ་ཕྱིས་པའི་བྱེ་བྲག་གང་ཡིན་པ་དེ་ཁོ་ན་ཕྱིས་བྱ་བའི་ཕྱིར་རོ། །
གཞན་གྱི་ཕྱིར་ནི་མ་ཡིན་ནོ་ཞེས་ཊཱི་ཀ་ལས་སོ། །བྱེད་པ་ནི་རི་མོ་སོགས་ཕྱིས་པའི་མ་
འོངས་པའི་ཚིག་གོ །རྩོམ་པར་བྱེད་པ་ཁྱིམ་བདག་ལ་སོགས་པས་མཆོད་རྟེན་དང་
གཙུག་ལག་ཁང་བརྩིག་པར་བརྩམས་ནས་འཕྲོ་ཟིན་པར་མ་བྱས་ན་དགེ་སློང་ལ་
སོགས་པ་གཞན་གྱིས་དེའི་ལྷག་མ་བརྩིག་པར་བྱ་བ་ལ་མི་རིགས་པ་མེད་པའོ། །གལ་
ཏེ་དགེ་འདུན་གྱི་ཕྱིར་སྦྱིན་བདག་གིས་གཙུག་ལག་ཁང་ལ་སོགས་པ་ཕྱེདུ་བརྩིགས་
ནས་བཏང་སྟེ་དེའི་འཕྲོ་རྩིག་པ་ནཱ་དགེ་སློང་དག་གིས་མཁར་ལན་ནམ་མཁར་ལས་ཀྱི་

སྟོངས་གྲོགས་སྦྱིན་པར་བྱ་སྟེ་རྩིག་པའི་ལས་ཀྱི་གྲོགས་བྱ་བ་ཉིད་དོ། །རང་འགྲེལ་
ལས། འདིའི་ཕྱེད་ཅེས་བྱ་བའི་སྒྲ་ནི་ཆ་ཤས་ལ་སྙེག་གི་ཆ་མཉམ་པའི་ཕྱིར་ཁོ་ན་ནི་མ་
ཡིན་ཏེ། ཅུང་ཟད་ཙམ་བརྩིགས་ནས་ཞེས་བྱ་བའི་དོན་ནོ། །ཞེས་གསུངས་སོ། །
བརྩིག་པའི་ལས་གྲོགས་བྱེད་པའི་དགེ་སློང་དེས་བསྟང་བ་སྟེ་ལས་གྲོགས་བྱ་བའི་
དུས་ནི་ཉི་མ་རངས་པོ་ཁོ་ནར་མི་བྱ་བར་གལ་ཏེ་དགུན་ཡིན་ན་ཟས་ཀྱི་འོག་རོལ་ཏུ་
ཞེས་ཕྱི་དྲོ་ལས་གྲོགས་བྱའོ། །གལ་ཏེ་སོ་ག་ཡིན་ན་སྔ་དྲོ་ཟས་ཀྱི་མདུན་རོལ་ཏུ་ལས་
གྲོགས་བྱའོ། །སྔ་དྲོ་ལས་བྱེད་པའི་འཕྲོ་ཧ་ཅང་བཞག་ཕྱིས་པས་ཟས་ཀྱི་བྱ་བོ་དག་
གིས་ཉི་མ་གུང་ཚིགས་ཡོལ་བར་འགྱུར་བ་དེ་སྲིད་དུ་ལས་མི་བྱ་བར་བསོད་སྙོམས་ལ་
འགྲོ་བ་དང་ལྷུང་བཟེད་བཀྲུ་བ་ལ་སོགས་པ་ཟས་ཀྱི་བྱ་བའི་དུས་ལུས་པར་རོ་ཞེས་
དེའི་བར་དུ་ལས་བྱའོ་ཞེས་པའོ། །མཁར་ལན་གྱི་ལས་བྱས་པ་དེ་ལས་བཀྲུ་བཤལ་ལ་
སོགས་པ་བྱི་དོར་མ་བྱས་པར་ཟས་ཀྱི་ཕྱིར་དགེ་འདུན་གྱི་གྲལ་དུ་འགྲོ་བ་དང་བསོད་
སྙོམས་ལ་འགྲོ་བ་ལ་སོགས་པ་འཚོ་བ་ལ་འཇུག་པར་མི་བྱའོ། །བྱི་དོར་བྱ་བ་དེའི་
མཐའ་ནི་རྐང་ལག་བཀྲུས་པ་ཉིད་དོ། །གལ་ཏེ་དགེ་སློང་དག་གིས་ཟས་ཀྱི་མདུན་
རོལ་ཏུ་ལས་བྱེད་ན་དེའི་ཚེ་ལག་གི་བླས་ཁྱེའུ་སུས་སྦྱོར་དུ་གཞུག་གོ །དེའང་འགྲེལ་
ཆུང་ལས། གཙུག་ལག་ཁང་རྩིག་པའི་དགེ་སློང་གིས་ཡོན་བདག་ལ་དགེ་སློང་གསར་
བུ་ལས་བྱེད་པ་རྣམས་བཀྲེས་ཀྱིས་ནངས་པར་གཡར་སུས་སྦྱིན་ནོ་ཞེས་བསྒོ། ཞེས་སོ། །
དགེ་སློང་དག་གིས་ཟས་ཀྱི་འོག་རོལ་ཏུ་ཕྱི་དྲོ་ལས་བྱེད་ན་དེའི་ཚེ་ལག་གི་བླས་དགེ་
སློང་རྣམས་ལ་སྐོམ་དང་རྐང་ལག་བསྐུ་མཉེ་སྦྱོར་དུ་བཅུག་ནས་སྐོམ་འཐུང་ཞིང་བསྐུ་
མཉེ་བྱའོ། །གཙུག་ལག་ཁང་ངམ་གནས་ཁང་བྱ་བར་གསུངས་ན་ཇི་ལྟར་བྱ་ཞེ་ན།
དགེ་འདུན་ནམ་གང་ཟག་དག་གི་གནས་ཁང་གི་སྒོ་གདོད་དོ། །སྒོར་སྒོ་གླེགས་ཏེ་སྒོ་
ལེབ་གཞུག་གོ །སྒོ་གླེགས་ལ་སྒོ་གླེགས་དེ་ནང་ནས་འཐེན་པའི་ལག་གཟུང་དང་ཕྱི་
ནས་འཐེན་པའི་ལྕགས་ཀྱི་ཡང་མིག་དང་སྒོ་འབྱེད་ཚེ་ཀྲིག་ཀྲིག་སོགས་ཀྱི་སྒྲ་མི་འབྱུང་

བའི་ཕྱིར་ཀོ་བའི་དུམ་བུ་དགུ་གཞུག་གོ །ཁང་པ་ལ་སྐར་ཁུང་གདོད་དོ། །ཕྱོགས་
གང་དུ་ན། རྩིག་ངོས་ཀྱི་དཀྱིལ་དུའོ། །དེའི་དབྱིབས་ཇི་ལྟ་བུ་ཞེ་ན། ཕྱི་རོལ་ཀྱི་ཁ་
རུབ་ལ་ནང་ལོགས་བྱིན་གྱིས་ཡངསཾ་པ་རྒྱ་མཚོའི་མུའི་རྣམ་པ་ལྟ་བུ་གདོད་པོར་བྱའོ། །
ཕུག་རོན་ལ་སོགས་པ་ནང་དུ་འཇུག་པ་སྤོང་བའི་ཕྱིར་སྐར་ཁུང་ལཾ་དྲ་བུ་གཞུག་གོ །
སྦྲང་བུ་མཆུ་རིང་ལ་སོགས་པ་འཇུག་པ་སྤང་བའི་ཕྱིར་སྐར་ཁུང་ལ་སྒོ་གླེགས་གཞུག་
པར་བྱ་དགོས་སོ། །སྒོ་གླེགས་དེའི་དཀྱིལ་དུ་ཤིང་གི་གཏན་པ་ཁྲུ་གང་བ་སོགས་རིང་
ཐུང་སྒོ་དེ་དང་རན་པ་གདགས་ཤིང་། དེ་འཁོར་ལོ་བཞིན་དུ་བསྐོར་ནས་སྒོ་སྐྱེས་ལ་
གཟུངས་བཏོད་པ་དེར་གཞུག་པར་བྱ་བའི་འཁོར་གཏན་དང༌། སྒོའི་ཡས་ཕུབ་ལ་
གདགས་པའི་གནམ་གཟེར་དང་། རྩིག་པའི་སྦུབས་ཁུང་དུ་གཞུག་པའི་ཤིང་རིང་པོ་
འཕྲེད་གཏན་དགུ་གཞུག་གོ །སྐར་ཁུང་གི་འཕྲེད་གཏན་ལ་སོགས་པ་འབྱིན་འཇུག་
བྱེད་པའི་དབྱུག་གུ་སྐམ་ཁ་བཅུང་ངོ༌། །སྐར་ཁུང་ལ་ནང་དུ་ཕུག་རོན་ལ་སོགས་པ་མི་
ཐར་བའི་ཕྱིར་ཐགས་མ་བརྒྱུ་བའི་ཐབས་ནི་སྐར་ཁུང་གི་མཐའི་ཤིང་ལ་གསོར་གྱིས་
བཙུགས་པས་བུ་གུ་བྱས་ནས་དེར་ཐ་གུས་དྲ་བ་བརྒྱུའོ། །དྲི་གཙང་ཁང་ལ་སོགས་པ་
གནས་ཁང་གི་མདུན་དུ་སྒོ་ལོགས་སུ་ཁྱམས་བྱའོ། །གཙུག་ལག་ཁང་དང་ཁྱམས་དང་
གནས་ཁང་གི་འོག་གཞི་བརྟན་ཅིང་ཀ་བ་ལ་སོགས་པ་སླར་འབབ་མི་འགྲོ་བ་དང་རླན་
མི་འབྱུང་བའི་ཕྱིར་འོག་གཞིའི་ས་བྲུས་པར་ས་ཕག་མེར་བསྲེགས་ནས་སོ་བཏང་བའི་
སོ་ཕག་གི་གཅུལ་རིམ་པ་བདུན་ནམ་བརྒྱད་གཞུག་གོ །སོ་ཕག་གི་གཅལ་དེའི་སྟེང་
དུ་ཀ་རྟེན་གྱི་སྤང་ལེབ་བོ་ཞེས་ཀ་གདན་ཤིང་དང་རྡོ་ལ་སོགས་པ་གཞུག་པར་བྱའོ་
ཞེས་པའོ། །སྤང་ལེབ་དེའི་སྟེང་དུ་ཀ་བའི་ཚར་དག་གོ་ཞེས་གཟུགས་པར་བྱའོ་ཞེས་
པའོ། །ཀ་བའི་ཚར་དེ་དག་གི་སྟེང་དུ་ཀ་གཞུའི་འདབ་མ་སྟེ་ཀ་མགོ་དགུ་གཞུག་གོ །
ཀ་གཞུའི་འདབ་མ་དེ་དག་གི་སྟེང་དུ་གདུང་མ་སྟེ་གདུང་རྟ་དག་གཞག་གོ །གདུང་མ་
དེ་དག་གི་སྟེང་དུ་ཕྱམ་སྟེ་གདུང་ཕྲན་དག་གཞག་གོ །ཕྱམ་དེ་དག་གི་སྟེང་དུ་སྤུང་

ལེབ་སྟེ་ཤིང་དྲས་མ་དག་གཞག་གོ །སྤང་ལེབ་དེ་དག་གི་སྟེང་དུ་སོ་ཕག་དགྲམ་མོ། །
སོ་ཕག་བཀྲམ་པ་དེ་དག་གི་སྟེང་དུ་སོ་ཕག་གི་ཕྱེ་མའི་འཇིམ་པ་གླན་པར་བྱའོ། །
དེའང་འཇམ་དབྱངས་བཞད་པའི་འདུལ་བའི་མཐའ་དཔྱད་ལས། དེ་ལྟར་བཤད་པ་ནི་
ངེས་གཟུང་དང་མེད་མི་རུང་གི་གདུང་ལྕམ་ཀ་བ་འཛུག་ཚུལ་ཡིན་ལ་ཞེས་གསུངས་པ་
ལྟར། གཙུག་ལག་ཁང་བཞེངས་ན་དེ་ལྟར་བྱ་བ་ལས་གཞན་རྒྱ་མིའི་ཁང་པའི་དབྱིབས་
ལྟ་བུ་སོགས་བྱར་མི་རུང་ཞིང་། ཡང་དེ་ཉིད་ལས། ཕུན་སུམ་ཚོགས་པར་བྱེད་ན་ཀ་
གདན་ནས་སྟེང་གི་བར་བརྩེགས་བཅོ་ལྔ་སོགས་ཀྱང་བྱར་རུང་སྟེ། རྒྱལ་བ་དགེ་
འདུན་གྲུབ་ཀྱིས་བཀྲ་ཤིས་ལྷུན་པོ་སོགས་བཞེངས་དུས་ཞེས་གསུངས་པ་ལྟར། སྔ་མ་
བརྒྱད་དང་། དེའི་སྟེང་དུ་ཀ་གཞུའི་བར་དུ་བྲེ་གདན་དང་བྲེ་གཉིས། གདུང་མའི་སྟེང་
འོག་ཏུ་གདུང་སྟན་དང་གདུང་ཁེབ་གཉིས། དེའི་སྟེང་དུ་མཆོད་ཚེགས་དང་དེའི་ཁེབས་
གཉིས། དེའི་སྟེང་པད་མཆོད་དང་བཅས་བཅོ་ལྔ་བརྩེག་པར་གསུངས་སོ། །ཁང་པ་
བརྩེགས་མ་དག་གི་སྟེང་ནས་མི་རྣམས་མི་ལྟུང་བར་བྱ་བའི་ཕྱིར་སྟེང་དུ་ལན་ཀན་ཏེ་
ཁ་ཁྱེར་གྱི་ཤིང་རིང་པོ་ཕྲེད་ལ་ཐག་པ་ལྟར་རྣམ་པར་གཞག་པར་བྱའོ། །རྩིག་པའི་བུ་
གུར་ཤིང་བཅུག་ལ་ཤིང་གི་སྟེང་དུ་ཤིང་ལེབ་རིང་པོ་བྲེ་ཞེས་འགྲེལ་ཆུང་གི་སྐབས་
འོག་ནས་བཤད་དོ། །ལན་ཀན་དེ་མི་འགུལ་བར་བྱ་བའི་ཕྱིར་ལན་ཀན་གྱི་ཤིང་རིང་
པོ་རྣམ་པར་གཞག་པའི་བར་དུ་ཤར་བ་སྟེ་གཟུངས་ཀྱི་ཤིང་ཐུང་ངུ་དག་ཡན་མན་དུ་
གཞུག་གོ །ཤར་བ་དེ་ལྕགས་ཀྱི་གཟེར་བུ་དག་གིས་སྟེང་གི་ཤིང་ལ་སྦྱར་རོ། །
བརྩེགས་མ་དག་ལ་འཛེག་པའི་ཕྱིར་ཐེམ་སྐས་བྱའོ། །ཐེམ་སྐས་དེ་ཡང་འོག་ཏུ་སྟེ་
འོག་ཁང་དུ་རྡོ་ལས་བྱས་པ། བར་ཁང་དུ་ས་ལས་བྱས་པ། སྟེང་ཁང་དུ་ཤིང་ལོས་
བྱས་པའོ། །ཐེམ་སྐས་མེད་ན་ཡ་གད་ལསུ་འཛེག་པར་བྱའོ། །ཡ་གད་དེ་ཡང་ཤིང་
ལས་བྱས་པ་དང་སྨྱུག་མ་ལས་བྱས་པ་དང་ཐག་པ་ལས་བྱས་པ་ཡང་རུང་ངོ༌། །དེ་
ཡང་ཤིང་རིང་པོ་གཉིས་ཀྱི་བར་དུ་རྐང་པ་འཇོག་ས་ཤིང་དང་ཐག་པ་ལས་བྱས་པ་དང༌།

ཐམས་ཅད་སྨུག་མ་ལས་བྱས་པ་ལྟ་བུ་བྱར་རུང་བའོ། །གཉིས་པ་སྒོ་ཁང་སོགས་ཀྱི་
གཞི་བཏང་བ་ནི། རྫིང་བུ་དང་སྒོ་ཁང་དུ་རྫབ་མི་འབྱུང་བར་བྱ་བའི་ཕྱིར་སོ་ཕག་གི་
གཅལ་གཞུག་གོ །དེའི་སྟེང་དུ་སོ་ཕག་གི་ཕྱེ་མའི་འཇིམ་པའོ། །དེའི་སྟེང་དུ་རྡོ་ཐལ་
གྱིས་སོ། །མེད་ན་རྐང་པ་བསྐྱབ་པའི་ཕྱིར་ཤིང་གི་སྤང་ལེབ་བོ། །ཡང་ན་བར་བར་དུ་
སོ་ཕག་དག་གོ །མཆོད་རྟེན་ལ་ཡང་དེ་བཞིན་ནོ། །འདི་ལ་དེ་འདོམ་གང་ཙམ་བྱས་པ་
ཉིད་ན་བྱས་པ་ཉིད་དོ། །ཞེས་གསུངས་ཏེ། ཁྱམས་ལ་སོགས་པའི་མཐོངས་ཀྱི་གཞིའི་
རྫིང་བུ་དང་སྒོ་ཁང་དུ་འདམ་རྫབ་མི་འབྱུང་བར་བྱ་བའི་ཕྱིར་སོ་ཕག་གི་གཅུལ་
གཞུག་གོ །སོ་ཕག་གི་གཅལ་དེའི་སྟེང་དུ་སོ་ཕག་དེ་དག་གི་སྤྲད་མཚམས་སུ་སོ་ཕག་
གི་ཕྱེ་མའི་འཇིམ་པ་བསྐུ་བར་བྱའོ། །འཇིམ་པ་དེའི་སྟེང་དུ་རྡོ་ཐལ་གྱི་རྐྱང་ནུལ་གྱིས་
སོ་སྟེ་རྐྱང་ནུལ་གྱིས་བསྐུ་བར་བྱའོ་ཞེས་པའོ། །གཅལ་བྱ་བའི་རྫས་ཇི་སྐད་བསྟན་པ་
དག་མེད་ན་རྐང་པ་འདམ་རྫབ་ལས་བསྐྱབ་པའི་ཕྱིར་གར་འགྲོ་བའི་སར་ཤིང་གི་
སྤང་ལེབ་བོ་སྟེ་ཤིང་ལེབ་གཞུག་པར་བྱའོ་ཞེས་པའོ། །ཡང་ན་རྐང་པ་བསྐྱབ་པའི་
ཕྱིར་བར་བར་དུ་སྟེ་གོམ་པ་རེ་རེའི་མཚམས་སུ་སོ་ཕག་དགུ་གཞུག་གོ །མཆོད་རྟེན་
ལ་སྐོར་བ་ན་ཡང་འདབ་རྫབ་མི་འབྱུང་བར་བྱ་བའི་ཕྱིར། སོ་ཕག་གི་གཅལ་གཞུག་གོ་
ཞེས་བྱ་བ་ནས། ཡང་ན་བར་བར་དུ་སོ་ཕག་དག་གོ་ཞེས་བྱ་བའི་བར་དེ་དག་དེ་
བཞིན་དུ་བྱ་དགོས་པ་ཡིན་ནོ། །མཆོད་རྟེན་འདི་ལ་སོ་ཕག་གི་གཅལ་དེ་མཆོད་རྟེན་
གྱི་ཉེ་འཁོར་ཁོར་ཡུག་ཏུ་ཞེང་ཚད་འདོམ་གང་ཙམ་བྱས་པ་ཉིད་ན་གཅལ་དེ་བྱས་པ་
ཉིད་དོ། །གསུམ་པ་གཙུག་ལག་ཁང་གི་ནང་གི་ཡོ་བྱད་བཤད་པ་ནི། སེང་གེའི་ཁྲི་གྲུ་
བཞི་བྱའོ། །རྐང་པ་དག་ལ་སེང་གེའི་གདོང་ཉིད་དོ། །སྤྲོ་བའི་དོན་དུ་གཟུང་བའི་ཕྱིར་
བཞི་པོ་དག་ལ་ལྕགས་ཀྱི་ཡང་མིག་དག་གདགས་སོ །ཐ་གུ་དག་གིས་བཏག་གོ །དེར་
སྟན་ནང་ཚངས་ཅན་གཞག་གོ །སྟེང་དུ་བླ་རེའོ། །དཔྱང་པ་དག་གོ །བརྟན་པ་ལ་ནི་
སོ་ཕག་ལས་བྱས་པའི་ཐེམ་སྐས་བྱའོ། །སྤོ་བ་ལ་ནི་ཤིང་ལས་བྱས་པའོ། །མ་འབྱོར་ན་

ཡ་གད་དོ། །རྐང་རྟེན་ཡང་ངོ་། །མཆོད་པའོ། །སྟེང་དུ་ལོ་མའི་ཆུན་པོའམ་རྩྭའི་ཆུན་པོ་
གཞག་གོ །འདི་ནི་རྐང་པ་གཉིས་མི་འཕྱང་བར་བྱ་བའི་ཕྱིར་རོ། །འདི་ནི་རྡོས་འགྲུབ་
བོ། །ཟན་ཟ་བ་རྣམས་ལ་ཁྭ་དང་བྱེའུ་དང་ཕུག་རོན་དག་གིས་མི་འཚེ་བར་བྱ་བའི་ཕྱིར་
བྱ་རྒྱ་བྱའོ། །དེ་ནི་རྣམ་པ་བཞིའོ། །མུན་ཛ་ལས་བྱས་པ་དང་། བལ་བ་ཛ་ལས་བྱས་པ་
དང་། ཤ་ན་ལས་བྱས་པ་དང་། རས་བལ་ལས་བྱས་པའོ། །གྲྭ་བཞི་དག་ཏུ་གཟུངས་
གཟེར་གདབ་བོ། །དེ་དག་ལ་གདགས་སོ། །ཤིང་གི་ནི་ཆག་པ་དང་འདུལ་བས་དེའི་
ཕྱིར་ལྕགས་ལས་བྱས་པ་དག་གོ །དེའི་ཕྱོགས་གཅིག་ཏུ་མཐོངས་གདོད་དོ། །ཟན་
ཟོས་ཟིན་ནས་འཇུག་པར་བྱ་བའི་ཕྱིར་རོ། །དེ་དྲོ་ཁར་དགབ་བོ། །དབྱར་དག་ཁུམས་
སུ་ཆུ་མི་འབྱུང་བར་བྱ་བའི་ཕྱིར་སྤང་ལེབ་དག་གོ །ཀ་བའི་བར་དག་ཏུའོ། །སྣང་བར་
བྱ་བའི་ཕྱོགས་མ་གཏོགས་པར་རོ། །མེད་ན་སེག་གམ་རེ་ལྡེ་དག་གོ །དབྱར་གྱི་ཟླ་བ་
བཞི་པོ་དག་གི་མཐར་དབྱུང་ངོ་། །ཞེས་གསུངས་ཏེ། ཆོས་སྨྲ་བ་བཞུགས་པའི་ཕྱིར་
སེང་གེའི་ཁྲི་གྲུ་བཞི་བྱའོ། །ཁྲིའི་རྐང་པ་བཞི་པོ་དག་ལ་སེང་གེའི་གདོང་ལྟ་བུ་བྱ་བ་
ཉིད་དོ། །འདི་ལ་འགྲེལ་ཆུང་ལས། རྐང་པ་སེང་གེ་བཞིའི་གཟུགས་བྱའོ། །ཞེས་སོ། །
ཁྲི་དེ་གནས་གཞན་དུ་སྤོ་བའི་དོན་དུ་སྤོ་བར་བྱེད་པ་པོས་ལག་པས་གཟུང་བའི་ཕྱིར་
རྐང་པ་བཞི་པོ་དག་ལ་ལྕགས་ཀྱི་ཡང་མིག་དགུ་གདུགས་སོ། །སེང་གེའི་ཁྲིའི་སྟེང་དུ་
ཐ་གུ་དག་གིས་ཐགས་མ་མིག་མཾང་རིས་སུ་བཏག་གོ །སེང་གེའི་ཁྲིའི་སྟེང་དེར་སྟན་
ནང་ཚངས་ཅན་གཞག་གོ །སེང་གེའི་ཁྲིའི་སྟེང་དུ་བླ་རེ་གདགས་པར་བྱའོ། །སེང་
གེའི་ཁྲི་དང་སྟེང་གི་བླ་རེ་ལ་དཔྱད་པ་སྟེ་འཕྱང་བ་དོར་གྱི་ལྡ་ལྡི་དང་མུ་ཏིག་ལ་སོགས་
པ་དག་གོ་ཞེས་དེ་དག་གདགས་སོ་ཞེས་པའོ། །སེང་གེའི་ཁྲི་གཞན་དུ་སྤོ་མི་དགོས་
པས་བརྟན་པ་ལ་ནི་སོ་ཕག་ལས་བྱས་པའི་ཐེམ་སྐས་བྱའོ། །གཞན་དུ་སྤོ་བ་ལ་ནི་
ཤིང་ལས་བྱས་པ་ཉིད་ཀྱི་ཐེམ་སྐས་བྱའོ། །ཤིང་ལས་བྱས་པའི་ཐེམ་སྐས་མ་འབྱོར་ན་
དེ་ལ་ཡ་གད་གཟུགས་པར་བྱ་བ་ཉིད་དོ། །སེང་གེའི་ཁྲི་ལ་བྱམས་འདུག་བྱས་ནས་

རྐང་པ་གཉིས་མར་འཕྱངས་པ་དེར་རྐང་པ་བཞག་པའི་ཚད་ཙམ་གྱི་རྐང་རྟེན་ཡང་ངོ་
སྟེ་བྱའོ་ཞེས་པའོ། །དེ་ལྟར་སྔོན་ནི་ཁྲི་ལ་དཀྱིལ་དྲུང་དུ་མི་སྡོད་པར་བྱམས་འདུག་བྱེད་
པར་མངོན་ཏེ། ལུང་ཕྲན་ཚེགས་ལས་ཀྱང་། སེང་གེའི་ཁྲི་ལ་འདུག་པའི་རྐང་པ་
འཕྱངས་ནས། བཅོམ་ལྡན་འདས་ཀྱིས་བཀའ་བསྩལ་པ། རྐང་རྟེན་བཅང་བར་བྱའོ། །
ཞེས་དང༌། དགེ་སློང་དགོན་པ་པ་རྣམས་ལ་རྐང་རྟེན་མི་བདོག་ནས་དེ་དག་རྐང་པ་
འཕྱང་བཞིན་ཆོས་སྟོན་པར་བྱེད་པས་ངལ་བར་གྱུར་ཏོ། །སྐབས་དེ་བཅོམ་ལྡན་འདས་
་
་
ལ་གསོལ་བ་དང༌། བཅོམ་ལྡན་འདས་ཀྱིས་བཀའ་བསྩལ་པ། དེ་དག་གིས་རྡོ་བ་
གཞག་པར་བྱའོ། །ཞེས་གསུངས་པས་སོ། །ཁྱིམ་བདག་དད་པ་ཅན་གྱིས་དགེ་སློང་
ཆོས་སྨྲ་བའི་རྐང་རྟེན་ལ་དྲིས་བྱུག་པ་དང་མེ་ཏོག་གིས་གཡོགས་པ་ལ་སོགས་པའི་
མཆོད་པ་བྱེད་ན་དང་དུ་བླང་བར་བྱའོ། །རྐང་རྟེན་ལ་དྲི་བཟང་པོས་བྱུགས་པ་དེའི་
སྟེང་དུ་ཤིང་གི་ལོ་མའི་ཆུན་པོའམ་རྩྭའི་ཆུན་པོ་གཞུག་གོ །དེ་ནི་ལོངས་པའི་གནས་
སྐབས་སུ་དོགས་པ་སྤང་བའི་ཕྱིར་རོ་ཞེས་ཊཱི་ཀ་ལས་སོ། །རྐང་རྟེན་བྱ་བ་འདི་ནི་ཁྲིའི་
སྟེང་ན་འདུག་པ་དེའི་རྐང་པ་གཉིས་མར་འཕྱང་བ་ན་ནད་དུ་འགྱུར་བས་མི་འཕྱང་
བར་ཡར་བརྟེན་པར་བྱ་བའི་ཕྱིར་རོ། །རྐང་པ་གཉིས་མི་འཕྱང་བར་བྱ་བ་འདི་ནི་རྡོས་
ཀྱང་འགྲུབ་བོ། །དགེ་སློང་ཁྱམས་སུ་ཟན་ཟ་བ་རྣམས་ལ་ཁྭ་དང་བྱེའུ་དང་ཕུག་རོན་
དག་གིས་མི་འཚེ་བར་བྱ་བའི་ཕྱིར་ཁྱམས་སུ་བྱ་རྒྱ་དྲྭ་བ་ཅནཾ་བྱའོ། །བྱི་རྒྱ་དེ་ནི་རྣམ་
པ་བཞིའོ། །རྩྭ་མུན་ཛ་ལཾས་བྱས་པ་དང་། རྩྭ་བལ་བ་ཛ་ལས་བྱས་པ་དང༌། རྩྭ་ཤུ་ན་
ལས་བྱས་པ་དང་། རས་བལ་ལས་བྱས་པའོ། །བཞི་པོ་དེ་དག་ནི་ཀ་ཤ་དང་ཀུ་ཤ་ལ་
སོགས་པ་གཞན་དག་གི་དཔེ་ཡིན་ནོ་ཞེས་ཊཱི་ཀ་ལས་སོ། །ཁྱམས་ཀྱི་མཐོངས་དེའི་གྲྭ་
བཞི་དག་ཏུ་བྱ་རྒྱ་འདོགས་པའི་གཟུངས་གཟེར་གདབ་བོ། །གཟུངས་གཟེར་དེ་དགཾ་
ལ་བྱ་རྒྱ་གདགས་སོ། །ཤིང་གི་གཟུངས་གཟེར་ནི་ཆག་པ་དང་འདུལ་བས། དེའི་
ཕྱིར་ལྕགས་ལས་བྱས་པ་དག་གོ་ཞེས་ལྕགས་ལས་བྱས་པ་གདགས་སོ་ཞེས་པའོ། །བྱ་

རྒྱ་དེའི་ཕྱོགས་གཅིག་ཏུ་མཐོངས་གདོད་དོ། །དེ་ནི་དགེ་སློང་རྣམས་ཟན་ཟོས་ཟིན་
ནས་ཁྭ་དང་བྱེའུ་ལ་སོགས་པ་དག་ཟན་འཐོར་བ་ཟ་བར་ནང་དུ་འཇུག་པར་བྱ་བའི་
ཕྱིར་རོ། །བཤོས་གསོལ་ཚེ་བྱ་དང་བྱེའུ་མི་འོང་བར་བྱ་བའི་ཕྱིར་མཐོངས་དེ་དྲོ་ཁར་ཏེ་
ཉིན་གུང་དགབ་བོ། །དབྱར་དག་ཁྱམས་བཞི་པ་སོགས་སུ་རྫི་ཆར་འོངས་ཚེ་ནང་དུ་ཆུ་
མི་འབྱུང་བར་བྱ་བའི་ཕྱིར་ཤིང་གི་སྤང་ལེབ་དགུ་གཞུག་གོ །ཕྱོགས་གང་དུ་ཞེ་ན། ཀཾ་
བའི་བར་དག་ཏུའོ། །ཐམས་ཅད་དུའམ་ཞེ་ན། མུན་པ་མེད་ཕྱིར་སྣང་བར་བྱ་བའི་
ཕྱོགས་བུ་ག་བཏོད་པ་དེ་མ་གཏོགས་པར་རོ་སྟེ་དེ་མ་གཏོགས་པར་གཞུག་གོ་ཞེས་
པའོ། །སྤང་ལེབ་དག་མེད་ན་དེར་སྨིག་མ་ལ་སོགས་པའི་ཐག་མ་གྲུ་བཞི་པའི་སེག་
གམ་དེ་ཉིད་ཁྲུན་རིང་བའི་རེ་ལྡེ་དགུ་གཞུག་གོ །དབྱར་གྱི་ཟླ་བ་བཞི་པོ་དག་གི་
མཐུར་ཆར་བ་ཆད་པ་ན་སྤང་ལེབ་བམ་སེག་དང་རེ་ལྡེ་དག་དབྱུང་ངོ༌། །བཞི་པ་
ཁྱམས་སོགས་བྱ་བ་ནི། འཁོར་གྱི་ཁྱམས་བྱའོ། །གནས་བསིལ་བར་བྱ་བའི་ཕྱིར་ཕྱི་
རོལ་རྩིག་པས་བསྐོར་རོ། །ཀ་བའི་ཚར་དག་གཟུགས་སོ། །སྐར་ཁུང་གདོད་དོ། །མ་
མཐའ་དག་སྟན་གྱི་ཡ་མཐའ་དང་ཐད་ཀར་བབ་པར་བྱའོ། །དྲ་བ་དང་སྒོ་གླེགས་དག་
གཞུག་གོ །ཟས་དང་མེ་དང་དཔོང་ས་དང་འཆག་སའི་ཁང་པ་དག་བྱའོ། །རྩིག་ངོས་
ཀྱི་ཕྱོགས་འཁོར་བར་གློ་འབུར་དག་བྱའོ། །ས་ཁྱིམ་རུང་ངོ་། །དགྲ་ཁང་ཡང་ངོ༌། །
འདི་ལ་ལན་ཀན་གྱི་སྐབས་ནི་ཁྱམས་དང་འདྲའོ། །རབ་ཏུ་བྱུང་བའི་ཀུན་དགའ་ར་བ་
རྩིག་པས་བསྐོར་བ་ཉིད་ཀྱང་ངོ༌། །རྩིག་པ་ལ་ཆུ་ཁུང་གདོད་པ་ཉིད་ཀྱང་ངོ་། །རྩང་
དང་འོབས་དག་ཀྱང་ངོ་། །གང་ཟག་གི་གཙུག་ལག་ཁང་ཡོ་བྱད་དང་བཅས་པ་ཡང་ངོ༌། །
ཞེས་གསུངས་ཏེ། དགེ་སློང་རྣམས་ཚ་བས་གདུང་བར་གྱུར་ནས་གནང་བ་འཁོར་གྱི་
ཁྱམས་ཟླུམ་པོ་བྱའོ། །འཁོར་གྱི་ཁྱམས་ཀྱི་གནས་དེ་བསིལ་བར་བྱ་བའི་ཕྱིར་ཕྱི་རོལ་
རྩིག་པས་བསྐོར་རོ། །དེ་ནི་དབུས་མཐོངས་ཤིན་ཏུ་ཆེན་པོ་མ་གཏོགས་པ་ཕལཾ་ཆེར་
གཡོགས་ཤིང་བྱང་ངོས་གྲིབ་བསིལ་འབབ་པའི་ཕྱོགས་མ་གཏོགས་པ་ཕལ་ཆེར་

བསྐོར་བ་ཞིག་ཡིན་ནོ། །དེའི་དབུས་སུ་རྫིང་བུ་བྱ་སྟེ། ཊཱི་ཀ་ལས། དབུས་སུ་རྫིང་བུ་
གཞག་པར་བྱའོ་ཞེས་གསུངས་པས་སོ། །འཁོར་གྱི་ཁྱམས་དེའི་ནང་དུ་ཀ་བའི་ཚར་
དག་གཟུགས་སོ། །བསིལ་བར་བྱ་བའི་ཕྱིར་རྩིག་ལོགས་ལ་སྐར་ཁུང་མང་པོ་དག་
གདོད་དོ། །སྐར་ཁུང་ལས་རླུང་བསིལ་བ་དགེ་སློང་གི་ལུས་ལ་ཕོག་པའི་ཕྱིར་སྐར་
ཁུང་དག་གི་མ་མཐའ་དག་དགེ་སློང་འདུག་པའི་སྟན་གྱི་ཡ་མཐའ་དང་ཐད་ཀར་བབ་
པར་བྱའོ། །ཕུག་རོན་ལ་སོགས་པ་ནང་དུ་མི་འཇུག་པར་བྱ་བའི་ཕྱིར་སྐར་ཁུང་དག་
ལ་དྲ་བ་དང་སྒོ་གླེགས་དག་གཞུག་གོ །ཚང་མང་ལྟ་བུ་ཟས་ཀྱི་ཁང་པ་དང་མེ་ཁང་
དང་ལས་བརྒྱ་རྩ་གཅིག་གི་གནས་དཔོང་ས་དང་དགེ་སྦྱོར་བྱེད་པ་པོ་གཉིད་བྲོ་བ་
སངས་པའི་ཕྱིར་འཆག་སའི་ཁང་པ་དག་བྱའོ། །གཙུག་ལག་ཁང་གི་རྩིག་ངོས་ཀྱི་
ཕྱོགས་འཁོར་བར་གཙུག་ལག་ཁང་གི་རྩིག་པ་ལ་བརྟེན་ཏེ་གནས་ཁང་གི་ཆེད་དུ་གློ་
འབུར་གྱི་ཚུལ་དུ་ཁང་བུ་གཡོགས་མ་དང་བཅས་པ་དག་བྱའོ། །དེའང་འགྲེལ་ཆུང་
ལས། གཙུག་ལག་ཁང་མ་ཟིན་གྱི་བར་དུ་རྩིག་པ་ལ་བཅར་ལ་སྟེང་རྩྭས་གཡོགས་
པའི་ཁྱིམ་བྱས་ལ་དེར་གནས། ཞེས་དང་། གཞན་ཡང་ཤེར་འབྱུང་གི་འགྲེལ་པ་ལས།
གཙུག་ལག་ཁང་ངམ་ཕྱི་རའི་ངོས་ལ་བཅར་བའི་ཁང་བྲན་ཡང་གྱིས་ཤིག་པའོ་ཞེས་
གསུངས་སོ། །དགེ་སློང་དག་གི་གནས་སུ་ས་ཁྱིམ་མམ་ས་ཕུག་བྱར་རུང་ངོ༌། །འདི་ནི་
དགེ་སློང་ཞིག་དགོན་པར་སྤྱིལ་བུ་ཞིག་གི་ནང་དུ་བསྡད་པ་ན་སོ་ག་ཚ་བས་ཉེན་ནས་
གནང་བའོ། །དགེ་སློང་དག་གི་གནས་སུ་དགྲ་ཁང་ཡང་བྱར་རུང་ངོ༌། །རང་འགྲེལ་
ལས། དགྲ་ཁང་ཞེས་བྱ་བ་ནི་གཙུག་ལག་ཁང་གི་གྲྭ་དག་གི་ཡང་ཐོག་ལ་སོགས་པ་སྟེ།
ཕ་རོལ་ཀྱི་མཚོན་རྡུགས་པར་བྱེད་པའི་ཕྱིར་རོ། །ཞེས་སོ། །འདི་ནི་གོང་སྨོས་བཞིན་
སོ་གར་ཚ་བས་ཉེན་ནས་ས་ཁང་དུ་བསྡད་པ་ན་དབྱར་ཆར་བས་བརླན་ནས་ཡང་ཐོག་
དགྲ་ཁང་བྱ་བར་གནང་བའོ། །དགྲ་ཁང་འདི་ལ་ལན་ཀན་གྱི་སྐབས་ནི་གོང་དུ་
ཁྱམས་ལ་ཇི་སྐད་བསྟན་པ་དང་འདྲ་བར་མི་དག་མི་ལྟུང་བར་བྱ་བའི་ཕྱིར་ལན་ཀན་བྱ་

བ་དང༌། མི་འགུལ་བར་བྱ་བའི་ཕྱིར་ཤར་བ་གཞུག་པ་ལ་སོགས་པའོ། །རབ་ཏུ་བྱུང་
བའི་ཀུན་དགའ་ར་བུ་ལ་ཁོར་ཡུག་ཏུ་རྩིག་པས་ལྕགས་རི་བསྐོར་བ་ཉིད་ཀྱང་རུང་ངོ༌། །
རྩིག་པ་དེ་ལ་ཆུ་ཕྱིར་འགྲོ་བའི་ཕྱིར་མདོ་མདོར་ཆུ་ཁུང་གདོད་པ་ཉིད་ཀྱང་རུང་ངོ་། །
ཤིང་ཕྲ་སྦོམ་རན་པ་འདོམ་གང་ལྷག་ཙམ་པ་མང་པོ་བཙུགས་པའི་རྩང་དང་ས་བརྐོས་
པའི་འོབས་དག་གིས་བསྐོར་ཀྱང་རུང་ངོ༌། །གང་ཟག་གི་གཙུག་ལག་ཁང་ལན་ཀན་
དང་དྲ་བ་དང་ཟས་ཀྱི་ཁང་པ་ལ་སོགས་པ་ཡོ་བྱད་དང་བཅས་པ་ཡང་བྱར་རུང་ངོ༌། །
གཉིས་པ་རི་མོ་ཇི་ལྟར་བྲི་བའི་ཚུལ་ནི། སྔོན་པོ་ལ་སོགས་པ་ཟད་པར་གྱི་མཚན་མ་
མངོན་དུ་བྱ་བའི་ཕྱིར་གནས་ཁང་གི་རྩིག་པ་དག་སྔོན་པོ་ལ་སོགས་པ་རྣམ་པ་བཞིར་
བྱའོ། །རབ་ཏུ་བྱུང་བའི་ཀུན་དགའ་ར་བ་ལ་རི་མོ་བྲི་བ་ཉིད་རུང་ངོ་། །སྒོར་གནོད་
སྦྱིན་ལག་ན་རྡོ་རྗེ་འཛིན་པ་དག་བྲིའོ། །སྒོ་ཁང་དུ་འཁོར་བའི་འཁོར་ལོའོ། །ཆ་ལྔ་
པར་བྱའོ། །སྟེང་དུ་ལྷ་དང་མི་རྣམས་སོ། །གླིང་བཞི་པོ་དག་གོ །བརྫུས་ཏེ་སྐྱེ་བའི་
སེམས་ཅན་ཟོ་ཆུན་བརྒྱུད་མོ་བཞིན་དུ་འཆི་འཕོ་བ་དང་སྐྱེ་བ་དག་ཀྱང་ངོ༌། །དབུས་སུ་
འདོད་ཆགས་དང་ཞེ་སྡང་དང་གཏི་མུག་དག་ཕུག་རོན་དང་སྤྲུལ་དང་ཕག་གི་རྣམ་པར་
རོ། །སྔ་མ་དེ་གཉིས་གཏི་མུག་གིས་ཟ་བར་རོ། །ཁོ་ར་ཁོར་ཡུག་ཏུ་རྟེན་ཅིང་འབྲེལ་
བར་འབྱུང་བའི་ཡན་ལག་བཅུ་གཉིས་དང་། ཐམས་ཅད་མི་རྟག་པ་ཉིད་ཀྱིས་བཟུང་
བར་རོ། །སྟེང་དུ་སངས་རྒྱས་མྱ་ངན་ལས་འདས་པའི་དཀྱིལ་འཁོར་དཀར་པོ་ཉེ་བར་
སྟོན་པའོ། །འོག་ཏུ་བརྩམ་པར་བྱ་ཞིང་ཞེས་བྱ་བའི་ཚིགས་སུ་བཅད་པ་གཉིས་སོ། །དེ་
སྟོན་པར་བྱེད་པ་གཞག་པར་བྱའོ། །དེའི་ཁོ་ར་ཁོར་ཡུག་ཏུ་ཆོ་འཕྲུལ་ཆེན་པོ་དང་བདུད་
བཅོམ་པ་དག་གོ །ཁྱམས་སུ་སྐྱེས་པའི་རབས་དག་གོ །དྲི་གཙང་ཁང་གི་སྒོར་གནོད་
སྦྱིན་ཕྲེང་ཐོགས་དག་གོ །དཔོང་སའི་ཁང་པར་གནས་བརྟན་གྱི་གྲལ་དག་གོ །མཛོད་
ཀྱི་སྒོར་གནོད་སྦྱིན་ལག་ན་མྱུ་གུ་ཐོགས་པ་དག་གོ །ཟས་ཀྱི་ཁང་པར་ལག་ན་བཟའ་
བ་དང་བཅའ་བ་ཐོགས་པ་དག་གོ །བསྲོ་ཁང་གི་ཁང་པར་ལག་ན་མྱུ་གུ་དང་བུམ་པ་

ཐོགས་པ་དག་གོ །མེ་ཁང་དུ་གྲུལ་བུམ་མེ་སྦར་བར་བྱེད་པ་དག་དང་གྲུལ་བུམ་གྱི་བུ་
མོ་བྱི་དོར་ལ་སོགས་པ་བྱེད་པ་དང་མེ་སྦར་བར་བྱེད་པ་དག་དང་སྦྱིན་བདག་མར་མེ་
ཐོགས་པ་དང་ལྷའི་ཕོ་ཉ་དག་གོ །ཆུའི་ཁང་པར་ཀླུ་ལག་ན་བུམ་པ་ཐོགས་པ་རྒྱན་སྣ་
ཚོགས་ཀྱིས་བརྒྱན་པ་དག་དང་། ཀླུའི་བུ་མོ་ཆུ་འབྲིམ་པར་བྱེད་པ་དག་གོ །ནད་པའི་
རུང་བའི་ཁང་པར་དེ་བཞིན་གཤེགས་པས་ནད་པའི་རིམ་གྲོ་མཛད་པའོ། །བཤང་བ་
དང་གཅི་བའི་སྐྱབས་སུ་དུར་ཁྲོད་དག་གམ་མགོའི་ཐོད་པ་དག་གོ །ཞེས་གསུངས་ཏེ།
དེའང་སྔོན་པོ་དང་། ལ་སོགས་པས་བསྡུས་པ་སེར་པོ་དམར་པོ་དཀར་པོ་སྟེ་ཟད་པར་
གྱི་ཏིང་ངེ་འཛིན་གྱི་མཚན་མ་བསྒོམས་ནས་མངོན་དུ་བྱ་བའི་ཕྱིར་གང་ལ་བལྟས་ནས་
བསྒོམ་པའི་གཞི་མིག་རྟེན་ཉིད་དུ་རབ་ཏུ་བྱུང་བ་ཐམས་ཅད་ཀྱི་གནས་ཁང་གི་རྩིག་པ་
དག་གི་ངོས་སྔོན་པོ་ལ་སོགས་པ་དེ་རྣམས་བྱུགས་ཏེ་ཁ་དོག་རྣམ་པ་བཞིར་བྱའོ། ། །
རབ་ཏུ་བྱུང་བའི་ཀུན་དགའ་ར་བའམ་གཙུག་ལག་ཁང་ལ་རི་མོ་བྲི་བ་ཉིད་དུ་རུང་ངོ༌། །
གང་དུ་ཅི་ཞིག་བྲི་ཞེ་ན། གཙུག་ལག་ཁང་གི་སྒོར་གནོད་སྦྱིན་ལག་ན་རྡོ་རྗེ་འཛིན་
པའམ་དབྱུག་པ་འཛིན་པའམ་མཚོན་ཆ་ཐོགས་པ་དག་བྲིའོ། །གཙུག་ལག་ཁང་གི་
ཕྱིའི་སྒོ་ཁང་དུ་བདེན་བཞི་བསྒོམ་པའི་མཚན་མ་འཁོར་བའི་འཁོར་ལོ་རི་མོར་བྲིའོ། །
དེ་ཅི་འདྲ་བྲི་ནི། དང་པོ་སྡུག་བདེན་གྱི་མཚན་མ་འབྲི་བ་ནི། དབུས་ནས་ཕྱིར་མུ་ཁྱུད་
རིམ་པ་གསུམ་བྱས་པའི་རིམ་པ་གཉིས་པ་ལ་འགྲོ་བ་ལྔ་པོ་བྲི་བའི་ཕྱིར་ཆུ་ལྔ་པར་བྱའོ། །
ཆ་ལྔ་པོ་ལས་སྟེང་གི་ཆ་གཉིས་པོ་ཉིད་དུ་ལྷ་དང་མི་རྣམས་སོ་ཞེས་དེ་དག་བྲིའོ་ཞེས་
པའོ། །དེ་ལས་མིའི་གནས་སུ་ཤར་ལྷོ་ནུབ་བྱང་གི་གླིང་བཞི་པོ་དག་གོ་སྟེ་བྲིའོ་ཞེས་
པའོ། །རང་འགྲེལ་ལས། དེ་ནས་འོག་གི་ཕྱོགས་དག་ཏུ་སེམས་ཅན་དམྱལ་བ་དང༌།
དུད་འགྲོ་དང་། ཡི་དྭགས་ཀྱི་འགྲོ་བ་དག་བྲི་བར་ཞར་ལ་ཤེས་པར་བྱའོ་ཞེས་གསུང་
པ་ལྟར་འོག་གི་ཆ་གསུམ་དུ་དེ་དག་བྲིའོ། །འཁོར་ལོ་དེའི་དབུས་ཀྱི་མཐའི་མུ་ཁྱུད་ལ་
གང་བྲི་ཞེ་ན། དེར་བརྫུས་ཏེ་སྐྱེ་བའི་བར་སྲིད་ཀྱི་སེམས་ཅན་རྣམས། ཟོ་བ་རྣམས་

མཐོ་དམན་དུ་འཁོར་ནས་ཆུ་ལེན་པའི་འཁྲུལ་འཁོར་ཟོ་ཆུན་བརྒྱུད་མོ་བཞིན་དུ་
འཁོར་བའི་གནས་མཐོ་དམན་རྣམས་སུ་འཁོར་ཞིང་འཆི་འཕོ་བ་དང་། སྐྱེ་བ་དགཾ་
ཀྱང་ངོ་སྟེ་དེ་དག་བྲིའོ་ཞེས་པའོ། །ཀུན་འབྱུང་བདེན་པའི་མཚན་མ་ནི། འཁོར་ལོ་
དེའི་དབུས་སུ་ཀུན་འབྱུང་གི་གཙོ་བོ་འདོད་ཆགས་དང༌། ཞེ་སྡང་དང༌། གཏི་མུག་
དག་མཚོན་པའི་བརྡར་འདི་དག་བྲི་བར་བྱ་སྟེ། འདོད་ཆགས་མཚོན་པའི་བརྡརཾ་ཕུག་
རོན་དང་། ཞེ་སྡང་མཚོན་པའི་བརྡར་སྦྲུལ་དང་། གཏི་མུག་མཚོན་པའི་བརྡར་ཕག་གི་
རྣམ་པར་རོ་ཞེས་དེ་དག་རི་མོ་བྲིའོ་ཞེས་པའོ། །སྔ་མ་འདོད་ཆགས་དང་ཞེ་སྡང་གི་
རྣམ་པ་ཕུག་རོན་དང་སྦྲུལ་དེ་གཉིས་གཏི་མུག་གི་རྣམ་པ་ཕག་གིས་ཟླ་བ་འདྲ་བར་རོ་
ཞེས་དེ་ལྟར་རི་མོར་བྲིའོ་ཞེས་པའོ། །དེའང་གཏི་མུག་ལས་ཆགས་པ་དང་སྡང་བ་སྐྱེས་
པར་བསྟན་པའི་ཕྱིར་ཕག་གི་ཁ་ནས་སྔ་མ་གཉིས་སྐྱེས་པ་འདྲ་བར་བྲིའོ། །འཁོར་ལོ་
དེའི་ཕྱི་རོལ་ཀྱི་མཐའ་ཁོ་ར་ཁོར་ཡུག་ཏུ་དུག་གསུམ་དེའི་དབང་གིས་འཁོར་བར་
འཁོར་ཚུལ་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་བྲི་བ་དང་། དེ་
ཡང་མ་རིག་པ་བུད་མེད་མ་འདྲེས་པ་དང༌། འདུ་བྱེད་རྫ་མཁོན་སྣོད་དག་མངོན་པར་
འདུ་བྱེད་པ་དང༌། རྣམ་པར་ཤེས་པ་སྤྲེའུའི་གཟུགས་དང༌། མིང་དང་གཟུགས་བུད་
མེད་དང་སྐྱེས་པ་དང༌། སྐྱེ་མཆེད་དྲུག་ནི་དྲུག་པོ་དེ་དག་ཡུལ་ཐ་དད་ལ་ཆགས་པ་དང་།
རེག་པ་ནི་བུད་མེད་དང་སྐྱེས་པ་ལུས་ཀྱི་རེག་པ་ཀུན་ཏུ་སྤྱོད་པ་དང་། ཚོར་བ་ནི་སྐྱེས་
པ་སྡུག་བསྔལ་གྱི་ཚོར་བ་མྱོང་བར་བྱེད་པ་དང་། སྲེད་པ་ནི་བུད་མེད་བུ་འཚོ་བ་དང་།
ལེན་པ་ནི་བུད་མེད་ལ་མངལ་ན་གནས་པ་འཇུག་པར་བྱེད་པ་དང་། སྲིད་པ་ནི་མངལ་
ན་གནས་པ་དེ་ཉིད་འབྲང་བ་དང༌། སྐྱེ་བ་ནི་འབྲང་བ་དེ་ཉིད་སྐྱེ་བ་དང༌། རྒ་བ་ནི་
སྐྱེས་པ་རྒས་ཤིང་འཁོགས་པ་དང་། ཤི་བ་ནི་མི་ཤི་བའི་གཟུགས་སུ་བྲི་བར་འདུལ་བ་
བྱེ་བྲག་ཏུ་བཤད་པ་ལས་གསུངས་སོ། །ཡན་ལག་བཅུ་གཉིས་ཀྱིས་ནི་སྡུག་བདེན་དང་
ལས་ཀྱི་ཀུན་འབྱུང་དང་ཉོན་མོངས་པའི་ཀུན་འབྱུང་དང་གསུམ་ཆར་མཚོན་ནུས་སོ། །

དེ་ཐམས་ཅད་ཀྱང་མི་རྟག་པ་སྲིན་པོ་ཁྲོས་པའི་གཟུགས་འཆི་བདག་གི་བདུད་དམར་
པོས་པང་དུ་བླངས་ཏེ་ཡན་ལག་ལྔ་ཆར་ཉིད་ཀྱིས་བཟུང་བར་རོ་ཞེས་བཟུང་བར་བྲིའོ་
ཞེས་པའོ། །དེ་ནི་འཁོར་བ་ཐམས་ཅད་རྟག་པར་གནས་པ་མེད་པར་མི་རྟག་པས་
བསྡུས་པར་བསྟན་པའི་ཕྱིར་རོ། །སྡུག་བསྔལ་འགགས་པའི་ངོ་བོ་འགོག་བདེན་མྱང་
འདས་མཚོན་པའི་མཚན་མ་ནི། འཁོར་བའི་འཁོར་ལོ་མི་རྟག་པ་སྲིན་པོས་བཟུང་བ་
དེའི་སྟེང་དུ་སངས་རྒྱས་བཅོམ་ལྡན་འདས་ཀྱི་སྐུ་གཟུགས་བྲི་ཞིང༌། དེའི་གཡས་
ཕྱོགས་ཀྱི་དྲུང་དུ་མྱ་ངན་ལས་འདུས་པ་འགོག་པའི་བདེན་པ་སྐྱོན་གྱི་དྲི་མ་ཐམས་ཅད་
དང་བྲལ་བ་མཚོན་པའི་བརྡར་དཀྱིལ་འཁོར་དཀར་པོ་བྲི་བར་བྱ་སྟེ། དེ་འཐོབ་པ་
སངས་རྒྱས་ལ་རག་ལས་པས་སངས་རྒྱས་ཀྱི་སྐུ་གཟུགས་དེས་སྡུག་བསྔལ་རྒྱུ་བཅས་
ལས་ཐར་བ་ནི་འདི་ཡིན་ནོ་ཞེས་ཕྱག་གཡས་ཀྱི་འཛུབ་མོས་དཀྱིལ་འཁོར་དེ་གཞན་ལ་
ཉེ་བར་སྟོན་པར་མཛད་པ་བྲིའོ། །ཀུན་འབྱུང་གི་གཉེན་པོ་ལམ་བདེན་བསྒོམ་པའི་
མཚན་མ་ནི། མི་རྟག་པས་བཟུང་བ་དེའི་འོག་ཏུ། བརྩམ་པར་བྱ་ཞིང་དབྱུང་བར་བྱ། ། །
སངས་རྒྱས་བསྟན་ལ་འཇུག་པར་བྱ། །འདམ་བུའི་ཁྱིམ་ལ་གླིང་ཆེན་བཞིན། །འཆི་
བདག་སྡེ་ནི་གཞོམ་པར་བྱ། །གང་ཞིག་རབ་ཏུ་བག་ཡོད་པར། །ཆོས་འདུལ་འདི་ལ་
སྤྱོད་འགྱུར་བ། །སྐྱེ་བའི་འཁོར་བ་རབ་སྤངས་ནས། །སྡུག་བསྔལ་ཐ་མར་བྱེད་པར་
འགྱུར། །ཞེས་བྱ་བའི་ཚིགས་སུ་བཅད་པ་གཉིས་སོ་ཞེས་སྡུག་ཀུན་ཀྱི་གཉེན་པོ་ལམ་
བདེན་ཕན་ཡོན་དང་བཅས་པ་བསྟན་པའི་ཚིགས་སུ་བཅད་པ་དེ་གཉིས་ཡི་གེར་བྲིའོ་
ཞེས་པའོ། །དེ་ལྟར་ཀུན་འབྱུང་གི་གཉེན་པོ་ལམ་གྱི་བདེན་པ་རྒྱུད་ལ་བསྐྱེད་པས་
འབྲས་བུ་སྡུག་བསྔལ་རྒྱུ་དང་བཅས་པ་འགགས་པའི་འགོག་པའི་བདེན་པ་མངོན་དུ་
བྱ་བའི་ཚུལ་མཚོན་པའོ། །འདི་དག་བཀོད་པ་ནི་འཁོར་བ་ལ་སྐྱོ་བ་བསྐྱེད་པ་དང་ཐར་
བ་ལ་སྤྲོ་བ་བསྐྱེད་པའི་ཆེད་ཡིན་པས་སྒོ་ཁང་དེར་སྐྱེ་བོ་ཐོན་པ་རྣམས་ལ་འཁོར་བའི་
འཁོར་ལོ་དེ་སྟོན་པར་བྱེད་པ་ཉིད་ཀྱི་དགེ་སློང་གཙུག་ལག་ཁང་དེར་གཞུག་པར་བྱའོ། །

མ
ཆ
སྒོ་ཁང་དེའི་ཁོ་ར་ཁོར་ཡུག་ཏུ་སངས་རྒྱས་ཀྱི་ཆེ་བ་རྟོགས་པའི་ཕྱིར་སངས་རྒྱས་ཀྱིས་
མཉན་ཡོད་དུ་ཆོ་འཕྲུལ་ཆེན་པོ་བསྟན་པ་དང༌། རྡོ་རྗེའི་གདན་ལ་བཞུགས་ཏེ་བདུད་
བཅོམ་པ་དག་གོ་སྟེ་དེ་དག་རི་མོ་བྲིའོ་ཞེས་པའོ། །གཙུག་ལག་ཁང་གི་ཁྱམས་སུ་བྱང་
སེམས་ཀྱི་དཀའ་སྤྱད་རྒྱ་ཆེན་པོ་ལ་མོས་པ་སྐྱེ་བའི་ཕྱིར་སངས་རྒྱས་ཀྱི་སྔོན་གྱི་སྐྱེས་
པའི་རབས་དག་གོ་སྟེ་དེ་དག་བྲིའོ་ཞེས་པའོ། །དྲི་གཙང་ཁང་གི་སྒོར་ཏེ་སྒོ་གཡས་
གཡོན་དུ་གནོད་སྦྱིན་ལག་ན་མེ་ཏོག་གི་ཕྲེང་བ་ཐོགས་ཤིང་མཆོད་པ་བྱེད་པ་དག་གོ་
སྟེ་དེ་དག་བྲི་བར་བྱའོ་ཞེས་པའོ། །ལས་བརྒྱ་རྩ་གཅིག་བྱེད་པའི་གནས་དཔོང་སའི་
ཁང་པའི་རྩིག་པར་གནས་བརྟན་ཆེན་པོ་ཀུན་ཤེས་ཀཽཎྜིནྱ་ལ་སོགས་པ་དགྲ་བཅོམ་
པའི་དགེ་འདུན་གྱི་གྲལ་དག་གོ་ཞེས་དེ་དག་རི་མོ་བྲིའོ་ཞེས་པའོ། །མཛོད་ཀྱི་སྒོར་
གནོད་སྦྱིན་ལག་ན་རིན་པོ་ཆེའི་མྱུ་གུ་ཐོགས་པ་དང་སྙེ་མ་ཐོགས་པ་དང་འབྲུ་ཐོགས་
པ་དག་གོ་སྟེ་དེ་དག་བྲིའོ་ཞེས་པའོ། །ཟས་ཀྱི་ཁང་པར་ཏེ་བཀད་སར་གནོད་སྦྱིན་
ལག་ན་བཟའ་བ་དང་བཅུའ་བ་ཐོགས་པ་དགྲྭ་གོ་སྟེ་དེ་དག་བྲིའོ་ཞེས་པའོ། །བསྲོ་
ཁང་གི་ཁང་པར་གནོད་སྦྱིན་ལག་ན་མྱུ་གུ་དང་བུམ་པ་ཐོགས་པ་དག་གོ་སྟེ་དེ་དག་
བྲིའོ་ཞེས་པའོ། །བུམ་པ་ནི་ཁྲུས་ཀྱི་དོན་ཉིད་དུ་དགོས་ལ་མྱུ་གུ་ནི་གདིང་བའི་དོན་
ཉིད་དུ་དགོས་པའི་ཕྱིར་རོ་ཞེས་ཊཱི་ཀ་ལས་སོ། །གཞན་ལུང་ཕྲན་ཚེགས་ལས་ནི། ཁྲུས་
ཁང་ངམ་བསྲོ་གང་དུ་ནི་ལྷའི་མདོ་ལས་བྱུང་བའམ་གཞན་དམྱལ་བའི་རབས་བྲི་ཞེས་
ཀྱང་གསུངས་སོ། །མེ་ཁང་དུ་མེ་ལ་དབང་བར་གྲགས་པ་གྲུལ་བུམ་མེ་སྦར་བར་བྱེད་
པ་དགུ་དང་། དེར་གྲུལ་བུམ་གྱི་བུ་མོ་བྱི་དོར་ལ་སོགས་པ་བྱེད་པ་དང་མེ་སྦར་བར་
བྱེད་པ་དག་ཀྱང་བྲི་བར་བྱ་བ་དང༌། དེར་མུན་གནག་པ་བསལ་བའི་ཕྱིར་མར་མེ་
གཞག་པར་གསུངས་པས་སྦྱིན་བདག་གང་ཡིན་པ་འཁོར་དང་བཅས་པ་མར་མེ་
ཐོགས་པ་བྲི་བ་དང༌། ལྷའི་ཕོ་ཉ་སྟེ་སེམས་ཅན་སྐྱེ་བ་དང་རྒ་བ་དང་ན་བ་དང་འཆི་བ་
ལ་སོགས་པ་དག་གོ་སྟེ་དེ་དག་བྲིའོ་ཞེས་པའོ། །ལྷའི་ཕོ་ཉ་ཞེས་པ་འདི་ལ་ཤེར་འབྱུང་

གི་འགྲེལ་པའི་རྩ་བར། ལྷའི་སྒྲོན་མ་ཞེས་འབྱུང་བ་དང་། དེའི་འགྲེལ་བར། ལྷའི་སྒྲོན་
མ་ཞེས་པ་ནི་སྐྱེ་བ་ལྷའི་སྒྲོན་མ་དང༌། རྒ་བ་ལྷའི་སྒྲོན་མ་དང་། ན་བ་ལྷའི་སྒྲོན་མ་དང་།
འཆི་བ་ལྷའི་སྒྲོན་མ་དང༌། རྐུན་པོ་ཆད་པས་བཅད་པ་ལྷའི་སྒྲོན་མ་སྟེ། འདི་རྣམས་
ལྷའི་སྒྲོན་མ་ཡིན་པར་བསྟན་པའོ། །ཞེས་དང༌། འགྲེལ་ཆུང་ལས་ནི། མི་གཅིག་
བཙོན་དུ་བཟུང་ལ། གཤིན་རྗེའི་མདུན་དུ་ཞལ་ཆེ་གཅོད་པ་འདྲ་བ་བྲི་ཞེས་གསུངས་
པས་གང་བྲིས་ཀྱང་རུང་ངོ༌། །ཆུའི་ཁང་པར་ཀླུ་རྣམས་ཆུ་ལ་དབང་བའི་ཕྱིར་ཀླུ་ལག་
ན་བུམ་པ་ཐོགས་པ་རྒྱན་སྣ་ཚོགས་ཀྱིས་བརྒྱན་པ་དགུ་དང་། ཀླུའི་བུ་མོ་ཆུ་འབྲིམ་
པར་བྱེད་པ་དགུ་གོ་སྟེ་དེ་དག་བྲིའོ་ཞེས་པའོ། །ནད་པའི་རུང་བའི་ཁང་པར་ཏེ་སྨན་
ཁང་དུ་དེ་བཞིན་གཤེགས་པས་ནད་པའི་གཡོག་བྱེད་ཅིང་རིམ་གྲོ་མཛད་པ་བྲིའོ། །
བཤང་བ་དང་གཅི་བའི་སྐྱབས་སུ་བཤང་གཅི་བྱེད་ཚེ་མི་སྡུག་པ་དང་མི་རྟག་པ་བསྒོམ་
པའི་ཕྱིར་དུར་ཁྲོད་རྒྱས་པ་འཇིགས་སུ་རུང་བ་དག་གམ། མི་མགོའི་ཐོད་པ་སོགས་
ཀེང་རུས་དགུ་གོ་སྟེ་དེ་དག་བྲིའོ་ཞེས་པའོ། །གསུམ་པ་ཇི་ལྟར་བསྐྱང་ཞིང་ལོངས་སྤྱད་
པ་ལ་གཉིས། ནང་དང༌། ཕྱི་རོལ་ཏོ། །དང་པོ་ལ་གསུམ། ནང་དུ་ལོངས་སྤྱད་ཅིང་
བསྐྱང་བ་དང༌། གཞན་དུ་གནས་སུ་རུང་མི་རུང་དང་དེའི་སྐབས་ཀྱི་བསླབ་བྱ་སོགས་
བཤད་པ་དང་། གནས་སུ་གནོད་པ་བསྲུང་བའི་ཐབས་སོགས་བཤད་པའོ། །དང་པོ་
ལ་གསུམ་ལས། དང་པོ་གཙུག་ལག་ཁང་དངོས་ཇི་ལྟར་བསྐྱང་ཞིང་ལོངས་སྤྱད་པ་ནི།
གཙུག་ལག་ཁང་བླ་གབ་མེད་པ་མ་ཡིན་པར་མེ་དུ་བ་དང་བཅས་པ་བུད་པར་ཡང་མི་བྱ་
བཅང་བར་ཡང་མི་བྱའོ། །སྤྱིལ་བར་ནི་ཐམས་ཅད་མི་བྱའོ། །དེའི་དོན་དུ་ཞུགས་ལིང་
བཅང་བར་བྱའོ། །མཉམ་པར་བཅེར་བའི་ལྕགས་ཀྱི་ཕྲ་སྐམ་མོ། །ཤིང་གི་གཡོག་པས་
ཀྱང་ལས་དེ་འགྲུབ་བོ། །ཁང་སྐྱོང་གིས་གཙུག་ལག་ཁང་ཉི་མ་རེ་རེ་ཞིང་ཕྱག་དར་བྱའོ། །
མི་ནུས་ན་མཁོ་བའི་ཕྱོགས་སོ། །ལྷག་མ་ནི་ཚེས་བརྒྱད་དམ་ཚེས་བཅུ་བཞི་ལ་གཎྜི་
བརྡུངས་ཏེ་དགེ་འདུན་ཐམས་ཅད་ཀྱིས་ཆོས་དང་ལྡན་པའི་གཏམ་གྱིས་སམ་འཕགས་

པའི་མི་སྨྲ་བ་ཉིད་ཀྱིས་སོ། །ཆོས་ཀྱི་འདུན་སར་ཆག་ཆག་དང་ལྕི་བ་འཇམ་པོའི་བྱུག་
པས་བྱུག་གོ །མཇུག་ཏུ་ཁྲུས་བྱའོ། །ཡང་ན་རྐང་ལག་བཀྲུའོ། །ཆུས་བརླན་པས་ལུས་
ཀྱང་བྱུག་གོ །སྣུམ་བག་གི་རྙེད་པ་བྱའོ། །དཀོན་མཆོག་གི་དོན་དུ་ཕྱག་དར་བྱས་པ་
དང་ཞལ་ཞལ་བྱས་པ་དང་དྲི་གཙང་ཁང་དང་སྐུ་གཟུགས་དང་མཆོད་རྟེན་དང་སྲོག་ཤིང་
གི་གྲིབ་མ་ལ་གཙུག་ལག་གི་ཚིགས་སུ་བཅད་པ་གདོན་ཞིང་འགོམ་མོ། །ཞེས་
གསུངས་ཏེ། གཙུག་ལག་ཁང་བླ་གབ་མེད་པ་མ་ཡིན་པར་ནི་རི་མོ་མ་རུང་བར་
འགྱུར་བ་སྤང་བའི་ཕྱིར་མེ་དུ་བུ་དང་བཅས་པ་བུད་པར་ཡང་མི་བྱ་བཅུང་བར་ཡང་
མི་བྱའོ། །འགྲེལ་ཆུང་ལས། སྟེང་གཡོགས་པར་མེ་མི་བུད་བུས་ན་ཉེས་བྱས། སྟེང་མ་
གཡོགས་པར་བུས་པ་ནི་ཉེས་མེད། ཅེས་སོ། །ས་གཞི་བརྡུང་བ་ལ་སོགས་པས་སྤྱིལ་
བར་རམ་འཇམ་པོར་ནི་མེ་དུ་བ་ཅན་དང་མེ་དུ་བ་མེད་པ་ཐམས་ཅད་བུད་པར་མི་བྱ་
བཅང་བར་ཡང་མི་བྱའོ། །མེ་བུད་པ་དང་བཅང་བ་དེའི་དོན་དུ་ཞུགས་ལིང་སྟེ་མེའི་
སྣོད་གྱོ་མོ་ལ་སོགས་པ་བཅུང་བར་བྱའོ། །ཞུགས་ལིང་ནི་མེ་འབུད་པའི་སྣོད་དེ།
གཞུང་དམ་པ་ལས། གཞི་བསྟར་བའི་སྟེང་དུ་མེ་མ་བུད་པར་ཞུགས་ལིང་གི་སྟེང་དུ་མེ་
བུད་པ་དང་དུད་པར་གྱུར་ནས། ཕྱི་རོལ་ཏུ་ཞུགས་ལིང་གི་ནང་དུ་བུས་ལ་དུད་པ་མེད་
པ་དང༌། མདག་མ་ལ་ཅི་བདེར་སྤྱོད་ཅིག་ཅེས་གསུངས་པས་སོ། །མེ་ཕན་ཚུན་ནས་
མཉམ་པར་བཅེར་བའི་ཕྱིར་ལྕགས་ཀྱི་ཕྲ་སྐམ་མོ་ཞེས་ལྕགས་ཀྱི་ཐལ་ཕྱགས་བཅང་
བར་བྱའོ་ཞེས་པའོ། །ཤིང་གི་གཡོག་པསཾ་ཏེ་ཤིང་གི་ཐལ་ཕྱགས་ཀྱིས་ཀྱང་ཕྲ་སྐམ་གྱི་
ལས་དེ་འགྲུབ་བོ། །གཙུག་ལག་ཁང་སྐྱོང་གིས་གཙུག་ལག་ཁང་ཉི་མ་རེ་རེ་ཞིང་
ཕྱག་དར་བྱའོ། །ཉི་མ་རེ་རེ་ཞིང་གཙུག་ལག་ཁང་མཐའ་དག་ཕྱག་དར་བྱེད་མི་ནུས་
ན་གཙུག་ལོག་ཁོང་གི་ཕྱོགས་གང་ན་ཆོས་འཆད་པ་དང་བཤོས་གསོལ་བ་ལ་སོགས་
པ་མཁོ་བའི་ཕྱོགས་སོ་ཞེས་མཁོ་བའི་ཕྱོགས་དེ་ཉི་མ་རེ་རེ་ཞིང་ཕྱག་དར་བྱའོ་ཞེས་
པའོ། །མཁོ་བའི་ཕྱོགས་ཀྱི་ལྷག་མ་ཕྱག་དར་མ་བྱས་པ་དེ་དག་ནི་ཚེས་བརྒྱད་དམ།

ཚེས་བཅུ་བཞི་དང་བཅོ་ལྔ་ལ་གཎྜི་བརྡུངས་ཏེ་དགེ་འདུན་ཐམས་ཅད་ཀྱིས་འཇིག་
རྟེན་གྱི་གཏམ་སྣ་ཚོགས་མི་ཟེར་བར་ཆོས་དང་ལྡན་པའི་གཏམ་གྱིས་སམ་འཕགས་
པའི་མི་སྨྲ་བ་ཚུལ་བཞིན་ཡིད་ལ་བྱེད་པ་ཉིད་ཀྱིས་སོ་ཞེས་དེ་ལྟ་བུས་ཕྱག་དར་བྱའོ་
ཞེས་པའོ། །གསོ་སྦྱོང་དང་དགག་དབྱེ་ལ་སོགས་པ་ཆོས་ཀྱི་འདུན་མའི་སར་རམ་
གནས་སུ་ཆག་ཆག་དང༌། ལྕི་བ་འཇམ་པོའི་བྱུག་པས་བྱུག་གོ །དེ་ལྟར་ཕྱག་དར་བྱས་
པའི་ཕན་ཡོན་ནི། སྔོན་བརྒྱ་བྱིན་གྱིས་ཕྱགས་མ་ལྔ་བརྒྱ་ཕུལ་བ་ན། སྟོན་པས་ཕྱགས་
མ་བསྣམས་ཏེ། རྒྱལ་བྱེད་ཀྱི་ཚལ་ཕྱགས་ནས། དེ་ལས་རང་གི་སེམས་དང་བ་དང༌།
གཞན་གྱི་སེམས་དང་བ་དང་། ལྷ་རྣམས་དགའ་བ་དང་། མཛེས་པའི་ལས་གསོག་པ་
དང་། ལུས་ཞིག་ནས་ལྷའི་གནས་སུ་སྐྱེ་བའི་ཕན་ཡོན་ལྔ་ལུང་ལས་གསུངས་པ་སོགས་
སོ། །ཕྱག་དར་ལ་སོགས་པ་ཟིན་པའི་མཇུག་ཏུ་ལུས་ཁྲུས་བྱའོ། །ཡང་ན་ལུས་བཀྲུ་མ་
ནུས་ན་རྐང་ལག་བཀྲུའོ། །ལུས་ཀྱི་རྡུལ་ཕྱི་བོའི་ཕྱིར་ལག་པ་ཆུས་བརླན་པས་ལུས་
ཀྱང་བྱུག་གོ །འདི་ལ་འགྲེལ་ཆུང་ལས། ལུས་དང་གདོང་ལ་ཆུས་བཏབ་སྟེ་ཐལ་
མོའམ་རས་མས་ཕྱི། ཞེས་སོ། །ཚེས་བརྒྱད་དང་བཅུ་བཞི་དང་བཅོ་ལྔ་ལ་ཕྱག་དར་
བྱེད་ཚེ་སྣུམ་བག་གི་རྙེད་པ་བྱ་ཞིང་དགེ་འདུན་ཐམས་ཅད་ཀྱི་བཤོས་བཟང་པོར་བྱའོ། །
དཀོན་མཆོག་གི་དོན་དུ་ཕྱགྲོ་དར་བྱས་པ་དང་། ཞལ་ཞལ་བྱས་པ་དག་གི་སྟེང་དུ་
འགོམ་དགོས་པའི་རྐྱེན་བྱུང་ཚེ་དང་། དྲི་གཙང་ཁང་གི་གྲིབ་མ་དང་། སྐུ་གཟུགས་ཀྱི་
གྲིབ་མ་དང་། མཆོད་རྟེན་གྱི་གྲིབ་མ་དང་། མཆོད་རྟེན་གྱི་སྲོག་ཤིང་གི་གྲིབ་མ་ལ་མི་
འགོམ་དུ་མི་རུང་ན་སངས་རྒྱས་ཀྱི་ཞལ་ནས་གསུངས་པའི་གཙུག་ལག་གི་ཚིགས་སུ་
བཅུད་པ། ཀྱེ་མ་འདུས་བྱས་རྣམས་མི་རྟག་ཅེས་སོགས་གདོན་ཅིང་འགོམ་མོ། །
གཉིས་པ་མལ་སྟན་ཇི་ལྟར་བསྐྱང་ཞིང་ལོངས་སྤྱད་ཚུལ་ནི། ཉི་མ་དེ་ཉིད་ལ་གནས་
མལ་ལ་སོ་སོར་བརྟག་པ་དང་བཅོས་པར་བྱའོ། །རྡོལ་བ་ལ་སོགས་པ་དང་ལྡན་པ་
དག་གིས་སོ། །གནས་པ་དག་གིས་སོ། །གནས་མལ་གྱི་གཞི་དག་ཆག་ཆག་དང་ཕྱག་

དར་དང་ལྕི་བ་འཇམ་པོའི་བྱུག་པས་བསྐུ་བར་བྱའོ། །མལ་ཆ་དྲི་མས་གོས་པ་སྨྱུག་པར་
བྱའོ། །གལ་ཏེ་ཧ་ཅང་ན་བཀྲུའོ། །ཆག་ཆག་བཏབ་པའི་འོག་ཏུ་ཕྱག་གོ །དེའི་འོག་ཏུ་
སྟན་བཤམ་མོ། །གཞི་རྡུལ་དང་བཅས་པ་མ་སྤྲུགས་པ་ལ་མི་བྱའོ། །བཤམ་པར་བྱ་
བ་དག་ལས་གོས་གཅིག་སྒྲུག་པར་སྤྱད་དོ། །ངན་པའོ། །དེ་བཅོས་སོ། །མི་ནུས་པ་
ཉིད་ན་རས་མར་བྱས་ཏེ་ཤིང་བུའི་རྩེ་མོ་ལ་བཏགས་ནས་སྤྲུག་གོ །དེ་ལྟར་ན་ཡང་མི་
རུང་བ་ཉིད་ཡིན་ན་སྦྱིན་པ་པོའི་བསོད་ནམས་མངོན་པར་སྤེལ་བ་དང་། ཡུན་རིང་བ་ཉིད་
དུ་བྱ་བའི་ཕྱིར་ལྕི་བ་དང་ས་བསྲེས་ཏེ་ཀ་བ་དང་རྩིག་པའི་སེར་ཁར་གློན་པར་བྱའོ། །
སོ་ཁང་དང་ཁྱམས་སུ་མལ་བཅའ་བ་དང་བཅས་ན་ཡང་གཟུང་བར་མི་བྱའོ། །སྦྱིན་པ་
པོ་མྱ་ངན་བསང་བའི་ཕྱིར་ཕུལ་བ་དེས་མཐོང་བར་གཞག་པར་མི་བྱའོ། །སྒྲ་མི་སྙན་
པའི་གཉེན་པོའི་ཕྱིར་ཚེས་བརྒྱད་དང་བཅུ་བཞི་དག་ལ་ཁྱམས་སུ་བཤམ་པར་བྱའོ། །
ཁྲི་དང་ཁྲིའུ་བཅང་བར་བྱའོ། །སྤྱིལ་བ་མི་ཉམས་པར་བྱ་བའི་ཕྱིར་ཁྲི་རྐང་གི་མཐིལ་
མཉམ་པར་གཅད་པར་བྱའོ། །ཡང་ན་དེའི་འོག་ཏུ་ཕུབ་མའི་ཕུང་པོ་གཞག་པའམ་དེ་
རས་མས་དཀྲི་བར་བྱའོ། །དགེ་འདུན་མ་ཡིན་པས་རྐང་པ་བྲིས་པའི་ཁྲིའུ་བདག་གིར་
བྱ་བ་བསྟེན་པར་མི་བྱའོ། །སྟན་བཟང་པོ་རྒྱབ་རྟེན་དང་བཅས་པའི་སྟན་ཡང་མི་བྱའོ། །
མར་མེའི་སྡོང་བུ་ཡང་མི་བྱའོ། །ཁ་ཅིག་ལས་ནི་ཡལ་ག་དུ་མ་པ་ཞེས་སོ། །སྟན་ནང་
ཚངས་ཅན་གྲུ་བཞི་དང་སྔས་ནང་ཚངས་ཅན་བཅང་བར་བྱའོ། །ཁྲུ་བཞི་དང་དོ་པ་ཉིས་
བལྟབ་ཏུ་བྱས་ཏེ་བཙེམ་མོ། །ཤིང་བལ་གྱིས་བརྫང་ངོ༌། །སོ་སོར་བརྟགས་པར་མ་
བྱས་པར་ཉལ་བར་མི་བྱའོ། །དྲན་པ་ཉེ་བར་མ་བཞག་པར་མི་བྱའོ། །གཞན་དང་ལྷན་
ཅིག་ཁྲིའམ་སྟན་ནམ་གཞན་ལ་ཅིག་ཆར་མི་བྱའོ། །ངོ་ཚ་ཤེས་པས་མེད་ན་སྟན་སོ་
སོར་བཏིང་སྟེ་གཏུར་བུའམ་ལྷུང་བཟེད་ཀྱི་སྣོད་ལ་སོགས་པས་བར་དུ་བཅད་ནས་དྲན་
པ་ཉེ་བར་བཞག་སྟེ་ཉལ་བར་བྱའོ། །གསུམ་ལས་ལྷག་པ་མང་བ་དང་ལྷན་ཅིག་ཁྲི་ལ་
འཛེག་པ་ཉིད་བསྟེན་པར་མི་བྱའོ། །ཁྲི་རིང་པོ་ལ་ནི་གཉིས་ལས་མི་བྱའོ། །ཁྲིའུ་ལ་ནི་

གཅིག་མ་ཡིན་པས་མི་བྱའོ། །ལོ་གསུམ་ལས་ལྷག་པས་བར་དུ་ཆོད་པ་དང་ལྷན་ཅིག་
སྟན་ལ་འདུག་པར་མི་བྱའོ། །ཁྱིམ་གཞན་དུ་སྟན་མེད་ན་མཁན་པོ་དང་ཡང་དྲན་པ་ཉེ་
བར་བཞག་སྟེ་སྟན་གཅིག་ལ་འདུག་པར་བྱའོ། །ཁྱིམ་པ་དང་གང་དུ་ཡང་མི་བྱའོ། །
བསྙེན་པར་མ་རྫོགས་པ་དང་ཡང་མི་བྱའོ། །ཟ་མ་དང་མ་ནིང་དང་མ་བསད་པ་ལ་
སོགས་པ་དང་། མུ་སྟེགས་ཅན་དང་། མུ་སྟེགས་ཅན་ཞུགས་པ་དང་། རྐུ་ཐབས་སུ་
གནས་པ་དང་། ཐ་དད་པར་གནས་པ་དང་། གནས་པར་མི་བྱ་བ་དག་དང་མི་བྱའོ། །
བསླབ་པ་བྱིན་པ་དང་མི་བྱའོ། །ཨར་མོ་ནིག་ནི་བསྙེན་པར་རྫོགས་པ་དང་བཅས་པའི་
དགེ་འདུན་འདུས་པ་ལས་གཞན་པར་སྟན་ཉིད་ཡིན་ནོ། །སྟེགས་བུ་ནི་མ་ཡིན་ནོ། །
དོག་པའི་གནོད་པར་གྱུར་ན་ལྟུང་བ་མེད་དོ། །གནས་མལ་སྦེད་པ་ན་གལ་ཏེ་གཉིས་
ཡོད་ན་གཅིག་གིས་ཁྲིའམ་ཁྲིའུ་བསྐུར་ཞིང་ཅིག་ཤོས་ཀྱིས་སྟན་ནང་ཚངས་ཅན་ལ་སོགས་
པའོ། །དགེ་འདུན་དེ་སྙིང་མི་བརྩེ་བར་མདུན་ནས་དྲང་བ་དང་གཡས་གཡོན་ནས་དྲང་
བར་མི་བྱའོ། །ཅི་ནས་ཀྱང་དུ་བ་དང་དྲི་མ་དང་རྡུལ་དག་གིས་གོས་པར་འགྱུར་བ་དེ་
ལྟར་མི་བྱའོ། །དེ་མི་གཙང་བའི་སྐྱབས་དང་ཉེ་བར་སྤྱད་པར་མི་བྱའོ། །ཉམས་པ་དོར་
བར་མི་བྱའོ། །བསྲད་པ་དང་བསྐམ་པ་དང་སྤྲུག་པ་དང་བུ་གུ་གླན་པར་བྱའོ། །རལ་བ་
ལ་ལྷན་རིང་ངོ༌། །དབུས་ཟེགས་ན་མཐའ་གཉིས་དབུས་ཉིད་དུ་བྱའོ། །དེར་འོས་པ་ཁ་
བསྒྱུར་རོ། །ཕྱིར་བཅོས་པར་མི་ནུས་པ་ཉིད་ཡིན་ན་དཀོན་མཆོག་ལ་ཕུལ་བའི་མར་མེ་
གང་ཟག་སྦྱིན་བདག་ཡིན་པ་ཡང་རུང་བ་དག་གི་སྙིང་པོ་ཉིད་དུ་སྤྱད་དོ། །དེར་མི་མཁོ་
བ་ཉིད་ཡིན་ན་འཇིམ་པ་དང་བསྲེས་ཏེ་དཀོན་མཆོག་དག་གི་རྩིག་པ་དང་། ཀ་བ་དང་
སྒོ་གླེགས་ཀྱི་སེར་ཁ་དག་བྱུག་པའི་ཕྱིར་དེ་ལ་ནན་ཏན་བྱའོ། །བསྐོས་པ་ནི་མནོས་
པས་སོ། །ལྷག་མ་ནི་དགེ་འདུན་གཎྜི་བརྡུངས་པས་བསྡུས་ཏེའོ། །དགེ་འདུན་གྱི་སྐུ་
འཕྲོག་བྱེད་པ་མཐོང་ལ་ནུས་ན་མི་བཟློག་པར་མི་བྱའོ། །སྐྲག་པ་ན་དགེ་འདུན་གྱི་
ཡལ་བར་མི་དོར་རོ། །གནས་སུ་མ་སོན་གྱི་བར་དུ་འཁྱེར་བར་བྱེད་པས་ལོངས་སྤྱད་

པར་བྱ་བ་ཉིད་ཡིན་ནོ། །དེ་རང་གི་གནས་སུ་བསྐུར་བར་མི་འགྲུབ་ན་གཞན་དུ་ལོངས་
སྤྱད་པས་ཡོངས་སུ་སྤྱད་པར་བྱའོ། །གནས་གཞན་གྱི་ཟས་དང་ཡོ་བྱད་ཀྱི་རྙེད་པ་
གནས་གཞན་དུ་ཡོངས་སུ་སྤྱད་པར་མི་བྱའོ། །དེ་དེ་ལ་སྦྱིན་པར་མི་བྱའོ། །ནོད་པ་
དབུལ་དུ་གཞུག་པར་བྱ་བ་ཉིད་དོ། །མི་ཁུག་ན་འབོགས་པའོ། །ཆ་དབང་བ་དག་གིས་
དགེ་འདུན་གྱི་རྩྭ་དང་ཤིང་མི་མཁོ་བ་རང་གི་དང་འདྲ་བར་སྤྱད་པ་ལ་ཁ་ན་མ་ཐོ་བ་
མེད་དོ། །ཞེས་གསུངས་ཏེ། ཚེས་བརྒྱད་དང་བཅུ་བཞི་དང་བཅོ་ལྔའི་ཉི་མ་དེ་ཉིད་ལ་
མལ་ཆ་ལ་སོགས་པའི་གནས་མལ་ལུ་རྡོལ་བ་ལ་སོགས་པར་མ་གྱུརཾ་ཏམ་ཞེས་སོ་
སོར་བརྟག་པ་དང་བཅོས་པར་བྱའོ། །སུས་སོ་སོར་བརྟག་པར་བྱ་ཞེ་ན། མལ་ཆ་ལ་
སོགས་པ་རྡོལ་བ་ལ་སོགས་པ་དང་ལྡན་པ་དག་གིས་སོ། །དེ་དག་སུས་བཅོས་པར་
བྱ་ཞེ་ན། གནས་པ་སློབ་མ་དག་གིས་མཁན་སློབ་ཀྱི་མལ་ཆ་ལ་སོགས་པ་བཅོས་པར་
བྱ་དགོས་སོ། །གནས་ཁང་སོགས་གནས་མལ་གྱི་གཞི་དགུ་དེ་ན་གནས་པའི་དགེ་
སློང་དག་གིས་ཆག་ཆག་དང༌། ཕྱག་དར་དང་། ལྕི་བ་འཇམ་པོས་བྱུག་པས་བསྐུ་བར་
བྱའོ། །མལ་ཆུ་དྲི་མས་གོས་པ་སྤྲུག་པར་བྱའོ། །གལ་ཏེ་ཧ་ཅང་དྲི་མ་ཅན་དུ་གྱུར་ན་
བ་ཚྭ་ཅན་གྱི་ཆུ་ལ་སོགས་པས་བཀྲུའོ། །གནས་རྡུལ་ཅན་དུ་ཆག་ཆག་བཏབ་པའི་
འོག་ཏུ་ཕྱག་གོ །ཕྱག་དར་བྱས་པ་དེའི་འོག་ཏུ་མལ་དང་སྟན་བཤུམ་མོ། །མལ་སྟན་
གྱི་གཞི་ཁྲི་ལ་སོགས་པ་རྡུལ་དང་བཅས་པ་ཉིད་ཡིན་ན་དེ་མ་སྤྲུགས་པ་ལ་དེའི་སྟེང་
དུ་མལ་སྟན་བཤམ་པར་མི་བྱའོ། །བཤུམ་པར་བྱ་བ་ཉིད་ཀྱི་མལ་སྟན་དགུ་ལས་གོས་
གཅིག་ཁྲི་ལ་སོགས་པའི་རྡུལཾ་སྤྲུག་ཅིང་ཕྱག་པར་སྤྱད་དོ། །གོས་ཇི་ལྟ་བུ་དེར་སྤྱད་ཅེ་
ན། གོས་ཐམས་ཅད་ཀྱི་ནང་ནས་ངན་པའོ། །གོས་ངན་པ་དེ་རལ་ན་བཙེམས་པས་
བཅོས་སོ། །གོས་ངན་པ་དེ་ཧ་ཅང་རལ་ཞིང་ཞིག་ནས་ཕྱིར་འཆོས་མི་ནུས་པ་ཉིད་
ཡིན་ན་དེ་དམ་དུམ་དུ་གཤགས་ནས་ཤད་ཤད་པོའི་རས་མར་བྱས་ཏེ་དེ་རྣམས་ཤིང་
བུའི་རྩེ་མོ་ལ་བཏགས་ནས་ཁྲི་ལ་སོགས་པའི་རྡུལ་སྤྲུག་གོ །དེ་ལྟར་བྱས་ན་ཡང་སྤྲུག་

་
སྤྱད་དུ་མི་རུང་བ་ཉིད་ཡིན་ན་སྦྱིན་པ་པོའི་བསོད་ནམས་མངོན་པར་སྤེལ་བ་དང་
དངོས་པོ་དེ་ལོངས་སྤྱད་པ་ཡུན་རིང་བ་ཉིད་དུ་བྱ་བའི་ཕྱིར་གོས་ཟད་པ་དེ་ལྕི་བ་དང་
ས་དང་མཉམ་དུ་བསྲེས་ཏེ་གཙུག་ལག་ཁང་གི་ཀ་བ་དང་རྩིག་པའི་སེར་ཁོར་གླན་
པར་བྱའོ། །གཙུག་ལག་ཁཾང་སོགས་ཀྱི་སྒོ་ཁང་དང་ཁྱམས་སུ་རང་གིས་མལ་བཅའ་
བར་ཡང་མི་བྱ་བ་དང་། གཞན་གྱིས་བཅུས་ན་ཡང་རང་གིས་གཟུང་བར་མི་བྱའོ། །
རྒྱལ་པོ་གསལ་རྒྱལ་གྱི་ཡུམ་འདས་པ་ན་ཡུམ་གྱི་མལ་ཁྲི་མཐོང་ནས་མྱ་ངན་སྐྱེས་པ་
བསལ་བའི་ཕྱིར་ཁྲི་དེ་དགེ་སློང་རྣམས་ལ་ཕུལ་བ་ལྟ་བུ་སྦྱིན་པ་པོ་མྱ་ངན་བསང་བའི་
ཕྱིར་ཕུལ་བ་ཉིད་ཀྱི་ཤི་བའི་རྫས་དེ་སྦྱིན་བདག་དེས་མཐོང་བར་གཞུག་པར་མི་བྱའོ། །
སྦྱིན་བདག་གིས་མི་མཐོང་བའི་ཕྱིར་སྦས་པ་ན། དགེ་སློང་དག་གིས་མལ་ཁྲི་བརྐུས་སོ་
ཞེས་ཟེར་བའི་སྒྲ་མི་སྙན་པའི་གཉེན་པོའི་ཕྱིར་ཚེས་བརྒྱད་དང་། བཅུ་བཞི་ལ་སོགས་
པ་དུས་དུས་སུ་སྦྱིན་བདག་དེ་མེད་པའི་སྐབས་དག་ལ་མལ་ཁྲི་ལ་སོགས་པ་དེ་དག་
ཁྱམས་ལ་སོགས་པ་རྣམས་སུ་གཞན་གྱིས་མཐོང་བར་བཤམ་པར་བྱའོ། །དེའང་
འགྲེལ་ཆུང་ལས། དགེ་སློང་གིས་མལ་སྟན་ཀུན་བཙོངས་ཏེ་ཟོས་སོ་ཞེས་འཕྱ་བའི་
ཕྱིར་བཅུ་བཞི་དང་བཅོ་ལྔའི་ཉིན་པར་ཁྱམས་སུ་ཕྱུང་སྟེ་བསྐམ་པ་དང་། སྤུག་པ་དང་།
ཐབས་ཀྱིས་ཁྱིམ་པ་ལ་བསྟན། ཞེས་སོ། །གང་ཟག་གིས་ཀྱང་ཁྲི་དང་ཁྲིའུ་བཅང་བར་
བྱའོ། །ས་གཞི་སྤྱིལ་བ་འཇམ་པོར་ཁྲི་དང་ཁྲིའུ་དག་འཛུགས་པཾ་ན་གཞི་དེ་མི་ཉམས་
པར་བྱ་བའི་ཕྱིར་ཁྲི་རྐང་གི་མཐིལ་མཉམ་པར་གཅད་པར་བྱའོ། །ཡང་ན་ཁྲི་རྐང་
དེའི་འོག་ཏུ་ཕུབ་མ་སྟེ་སོག་མའི་ཕུང་པོ་གཞག་པའམ། ཁྲི་རྐང་དེ་རས་མས་དཀྲི་
བར་བྱའོ། །བཞིར་ལོངས་དགེ་འདུན་མུ་ཡིན་པས་ཏེ་དགེ་སློང་གསུམ་མན་ཆད་གང་
ཟག་གིས་རྐང་པ་རི་མོ་ཁྲ་བོ་བྲིས་པའི་ཁྲིའུ་བདག་གིར་བྱ་བ་བསྟེན་པར་མི་བྱ་སྟེ་
བཅང་བར་མི་བྱའོ། །དགེ་འདུན་མ་ཡིན་པ་གང་ཟག་གིས་སྟོན་བཟང་པོ་སྟེ་སྟན་ཚད་
ཆེན་པོ་དང་ཤིང་ཟུར་བཞི་རྒྱབ་ཏུ་བསྒྲེངས་པའི་རྒྱབ་རྟེན་དང་བཅུས་པའི་སྟན་ཡང་

བདག་གིར་བྱ་བ་བསྟེན་པར་མི་བྱའོ། །ཤིང་ལྗོན་པའི་རྣམ་པ་འདྲ་བའི་མར་མེའི་སྡོང་
བུ་སྟེ་མར་མེའི་གཞི་ཡལ་ག་གཅིག་པ་དང་གཉིས་པ་དང་མང་པོ་ཡང་དགེ་འདུན་མ་
ཡིན་པས་བདག་གིར་བྱ་བ་བསྟེན་པར་མི་བྱའོ། །འདི་ནི་ལུང་ལས། དགེ་འདུན་ལ་ནི་
ཡལ་ག་གཅིག་པའི་མར་མེའི་སྡོང་བུ་རྙེད་ན་ཡང་རྗེས་སུ་གནང་ངོ་། །གང་ཟག་ལ་ནི་
རྗེས་སུ་མི་གནང་ངོ༌། །ཡལ་ག་གཉིས་པ་དང་མང་པོ་ཡང་དེ་བཞིན་ནོ་ཞེས་རང་
འགྲེལ་ལས་ཁུངས་སུ་དྲངས་སོ། །ལུང་ཁུ་ཅིག་ལས་ནི་ཡལ་ག་དུ་མ་དང་ལྡན་པ་ཉིད་
ཀྱི་མར་མེའི་སྡོང་བུ་དགེ་འདུན་མིན་པས་བདག་གིར་མི་བྱ་ཞེས་སོ། །ཡལ་ག་གཅིག་
དང་ལྡན་པ་བདག་གིར་བྱས་པ་ལ་ནི་ཉེས་པ་མེད་དོ་ཞེས་འབྱུང་ངོ་ཞེས་རང་འགྲེལ་
ལས་སོ། །དེ་ལྟར་མར་མེའི་སྡོང་པོ་ཡལ་ག་གཅིག་པ་དེ་གང་ཟག་ལ་བཀག་པའི་ལུང་
དང་གནང་བའི་ལུང་གཉིས་ལས་སྔ་མ་བཀག་པའི་ལུང་དེ་གཙོ་བོར་བྱས་ནས་ལག་
ལེན་དོག་མཐའ་གཟུང་དགོས་པར་གསུངས་སོ། །དགེ་འདུན་དང་གང་ཟག་གིས་ཀྱང་
སྟན་ནང་ཚངས་ཅན་གྲུ་བཞི་དང་སྔས་ནང་ཚངས་ཅན་བཅུང་བར་བྱའོ། །སྔས་ནང་
ཚངས་ཅན་ནི་རས་སྲིད་དུ་ཁྲུ་བཞི་པ་ཉིས་བལྟབ་དང་དང་ཞེང་དུ་ཁྲུ་དོ་པ་ཉིས་བལྟབ་
ཏུ་བྱས་ཏེ་བཙེམ་མོ། །སྟན་དང་སྔས་ནང་ཚངས་ཅན་བྱེད་པ་ལ་ནང་ཤིང་བལ་གྱིས་
བརྫང་ངོ༌། །ཉིན་པར་རམ་ནུབ་མོ་ཉལ་ཁར་སེམས་ཅན་ཡོད་མེད་མལ་སྟན་ལ་སོ་
སོར་བརྟགས་པར་མ་བྱས་པར་ཉལ་བར་མི་བྱའོ། །ཉལ་བ་ན་ལུས་དང་གོས་མི་
འཕྱར་བར་བྱ་བའི་དྲན་པ་དང་། ནངས་པར་སྔར་ལྡང་བར་བྱའོ་སྙམ་པའི་དྲན་པ་དང་།
ནངས་པར་སྔར་ལངས་ནས་དགེ་བ་གཞན་དང་གཞན་བརྩམ་པར་བྱའོ་སྙམ་པའི་དྲན་
པ་དང་། དགེ་བའི་ཆོས་ཡིད་ལ་བྱེད་པའི་འཕྲོ་ལ་གཉིད་ལོག་པར་བྱ་བའི་ཕྱིར་དགེ་
བའི་ཆོས་ཀྱི་སྣང་བ་ཡིད་ལ་བྱེད་པའི་དྲན་པ་དང་བཞི་སྟེ་དེ་ལྟ་བུའི་དྲན་པ་དག་ཉེ་
བར་མ་བཞག་པར་ཉལ་བར་མི་བྱའོ། །དགེ་སློང་གིས་དགེ་སློང་སོགས་གང་ཟག་
གཞན་དང་ལྷན་ཅིག་ཁྲིའམ་སྟན་ནམ་སྟེགས་བུ་སོགས་གཞན་ལ་ཅིག་ཆར་ཉལ་བར་

མི་བྱའོ། །འདི་དགེ་སློང་ལ་ཉེས་བྱས་སུ་འགྱུར་ལ་དགེ་སློང་མ་གཉིས་ཁྲི་གཅིག་ལ་
ཉལ་ན་ལྟུང་བྱེད་དུ་འགྱུར་བར་སྔར་རྣམ་འབྱེད་དུ་བསྟན་ཟིན་ཏོ། །དགེ་སློང་ངོ་ཚུ་
ཤེས་ཤིང་ཁྲེལ་ཡོད་པས་ཁྲི་ལ་སོགས་པ་མལ་ཐ་དད་མེད་ན་མལ་ཁྲིའམ་སྟེགས་བུ་
ལ་སོགས་པ་གཅིག་གི་སྟེང་དུ་གདིང་བའི་སྟན་སོ་སོར་བཏིང་སྟེ་ཆོས་གོས་ཀྱི་གཏུར་
བུའམ་ལྷུང་བཟེད་ཀྱི་སྣོད་ལ་སོགས་པས་རང་གཞན་གྱི་བར་དུ་བཅད་ནས་ཕན་ཚུན་
མི་རེག་པའི་ཚུལ་དུ་སེམས་ཀྱི་དྲན་པ་ཉེ་བར་བཞག་སྟེ་གཞན་དང་ལྷན་ཅིག་ཉལ་
བར་བྱའོ། །ཁྲི་གཅིག་གི་སྟེང་དུ་གང་ཟག་གཉིས་སམ་གསུམ་ནི་འཛེག་པ་དང་འདུག་
པ་དང་ཉལ་བར་བྱ་རུང་བ་ཡིན་གྱི། གང་ཟག་གསུམ་ལས་ལྷག་པ་མང་བ་བཞི་ཡན་
ཆད་དང་ལྷན་ཅིག་ཁྲི་གཅིག་ལ་སྟེང་དུ་འཛེག་པ་དང་འདུག་པ་དང་ཉལ་བ་ཉིད་
བསྟེན་པར་མི་བྱའོ། །ཁྲི་ཕྲ་མོ་རིང་པོ་ལ་ནི་གང་ཟག་གཉིས་ལྷན་ཅིག་འཛེག་རུང་གི་
གཉིས་ལས་ལྷག་པ་ལྷན་ཅིག་འཛེག་པ་ཉིད་བསྟེན་པར་མི་བྱའོ། །ཁྲིའུ་སྟེ་ཁྲི་ཆུང་ངུ་
གྲུ་བཞི་ལ་ནི་གང་ཟག་གཅིག་ཁོ་ན་འདུག་པར་བྱའི་གཅིག་མ་ཡིན་པས་འདུག་པ་
བསྟེན་པར་མི་བྱའོ། །སྟན་གཞན་ཡོད་ན་དགེ་སློང་རྫོགས་པར་བསྙེན་པའི་དུས་རང་
དང་ལོ་གསུམ་ལཾས་ལྷག་པས་བར་དུ་ཆོད་ཅིང་ཁྱད་ཞུགས་པའི་བསླབ་པ་རྒན་པ་དང་
ལྷན་ཅིག་སྟན་གཅིག་ལ་འདུག་པར་མི་བྱའོ། །གཞོན་པ་ཆེས་རྒན་པ་དང་ལྷན་ཅིག་
ཏུ་འདུག་པར་མི་རིགས་པའི་ཕྱིར་རོ་ཞེས་ཊཱི་ཀ་ལས་སོ། །ཁྱིམ་པའི་ཁྱིམ་མམ་གཞན་
དུ་སྟན་གཞན་མེད་ན། རང་གི་མཁན་པོ་དང་ཡང་འདུག་ཏུ་རུང་སྟེ། དེའང་འདི་ནི་
མཾཁན་པོ་ཡིན་ཏེ་གུས་པ་དང་བཅས་པས་འདུག་པར་བྱའོ་སྙམ་དུ་དྲན་པ་ཉེ་བར་
བཞུག་སྟེ་སྟན་གཅིག་ལ་འདུག་པར་བྱའོ། །དགེ་སློང་གིས་ཁྱིམ་པ་དང་གནསཾ་གང་
དུ་ཡང་ལྷན་ཅིག་སྟན་གཅིག་ལ་འདུག་པར་མི་བྱའོ། །དགེ་སློང་གིས་རབ་ཏུ་བྱུང་བ་
བསྙེན་པར་མ་རྫོགས་པ་དགེ་ཚུལ་ལ་སོགས་པ་དང་ལྷན་ཅིག་གང་དུ་ཡང་སྟན་
གཅིག་ལ་འདུག་པར་མི་བྱའོ། །དགེ་སློང་གིས་ཟ་མ་དང༌། མ་ནིང་དང་། མ་བསད་

པ་ལ་སོགས་པ་མཚམས་མེད་པ་ལྔ་གང་རུང་བྱས་པ་དང་། མུ་སྟེགས་ཅན་དང་། མུ་
སྟེགས་ཅན་ཞུགས་པ་དང༌། རྐུ་ཐབས་སུ་གནས་པ་དང༌། ཆོས་མ་ཡིན་པའི་ཕྱོགས་
སུ་སོང་བའམ་གནས་ནས་ཕྱུང་བས་ཐ་དད་པར་གནས་པ་དང་། ཆོས་དང་ཟང་ཟིང་
ལ་ལྷན་ཅིག་ལོངས་སྤྱོད་ཅིང་གནས་པར་མི་བྱ་བ་ཕམ་པ་འཆབ་བཅས་བྱུང་བ་དག་
དང་གནས་གང་དུ་ཡང་སྟན་གཅིག་ལ་འདུག་པར་མི་བྱའོ། །ཕམ་པ་འཆབ་མེད་བྱུང་
ནས་བསླབ་པ་བྱིན་པ་དང་གནས་གང་དུ་ཡང་དགེ་སློང་གིས་སྟན་གཅིག་ལ་འདུག་
པར་མི་བྱའོ། །ཨར་མོ་ནིག་སྟེ་དྲེའུ་རྔོག་ལས་བྱས་པའི་ཐགས་མ་ཁྲ་བོ་རིང་པོ་ནི་
བསྙེན་པར་རྫོགས་པ་བཞི་ལ་སོགས་པ་དང་བཅས་པའི་དགེ་འདུན་འདུས་པ་ལ་དགེ་
སློང་གིས་རང་བས་ལོ་གསུམ་ལས་ལྷག་པའི་བསླབ་པ་རྒན་པ་དང་སྟན་གཅིག་ལ་
འདུག་པའི་ཉེས་པ་སྐྱེད་པའི་སྟན་ཉིད་མ་ཡིན་གྱི་དེ་ལས་གཞན་པར་ནི་ཨར་མོ་ནིག་
དེ་ཡང་ལོ་གསུམ་ལས་ལྷག་པའི་བསླབ་པ་རྒན་པ་དང་སྟན་གཅིག་ལ་འདུག་པའི་ཉེས་
པ་སྐྱེད་པའི་སྟན་ཉིད་ཡིན་ནོ། །རང་འགྲེལ་ལས། འདིར་བསྙེན་པར་རྫོགས་པ་དང་
བཅས་པ་ཞེས་སྨོས་པ་ནི། བསྙེན་པར་མ་རྫོགས་པ་དང་ལྷན་ཅིག་དགེ་འདུན་ཚོགས་
ན་ཡང་འདུག་པར་མི་བྱའོ་ཞེས་བསྟན་པའི་ཕྱིར་སྨོས་སོ་ཞེས་གསུངས་སོ། །ཨར་མོ་
ནིག་ནི་མཚོན་པ་སྟེ། འབོལ་གདན་སོགས་སྟན་རིང་པོ་ཐམས་ཅད་ལ་ཡང་དེ་བཞིན་
དུ་སྦྱར་རོ། །དགེ་སློང་གིས་དགེ་སློང་གཞན་ལོ་གསུམ་ལས་ལྷག་པས་བར་དུ་ཆོད་པ་
ལ་སོགས་པ་དང་སྟན་གཅིག་ལ་འདུག་ན་ཉེས་བྱས་བསྐྱེད་ན་སྟེགས་བུ་གཅིག་ལ་
འདུག་ན་ཡང་ཉེས་བྱས་བསྐྱེད་དམ་ཞེ་ན། ས་ལས་བྱས་པའི་སྟེགས་བུ་ནི་སྟན་ཉིད་མ་
ཡིན་པས་དེར་ལྷན་ཅིག་ཏུ་འདུག་ཀྱང་ཉེས་པ་འབྱུང་བ་མ་ཡིན་ནོ། །འགྲེལ་ཆུང་ལས།
ས་སྟེགས་སམ་ཤིང་ལེབ་བམ་རྡོའི་སྟེང་ན་ནི་ཁྱིམ་པ་དང་ལྷན་ཅིག་ཏུ་རུང་ངོ༌། །ཞེས་
སོ། །སྟན་གཅིག་ལ་འདུག་པ་སྔར་བཀག་པ་དེ་རྣམས་ཐམས་ཅད་ལ་ཡང་དོག་པའི་
གནོད་པར་གྱུར་ན་སྟན་གཅིག་ལ་འདུག་པའི་ལྟུང་བ་མེད་དོ། །དགེ་འདུན་ནམ་གང་

ཟག་གི་གནས་མལ་གནས་གཞན་དུ་སྦེད་པའམ་སྤོ་བ་ན་གལ་ཏེ་གང་ཟག་གཉིས་
ཡོད་ན་གཅིག་གིས་ཁྲིའམ་ཁྲིའུ་བསྐུར་ཞིང་གང་ཟག་ཅིག་ཤོས་ཀྱིས་སྟན་ནང་ཚངས་
ཅན་ལ་སོགས་པ་བསྐུར་བར་རམ་འཁྱེར་བར་བྱའོ། །དགེ་འདུན་གྱི་གནས་མལ་དེ་
སྙིང་མི་བརྩེ་བར་མདུན་ནས་ཚུར་དྲང་ཞིང་བཤལ་བ་དང་། གཡས་གཡོན་ནས་དྲང་
ཞིང་བཤལ་བར་མི་བྱའོ། །དགེ་འདུན་གྱི་གནས་མལ་དེ་ཅི་ནས་ཀྱང་དུ་བ་དང་དྲི་མ་
དང་རྡུལ་དག་གིས་གོས་པར་འགྱུར་བ་དེ་ལྟར་ལོངས་སྤྱད་པ་དང་གཞག་པར་མི་བྱའོ། །
དགེ་འདུན་གྱི་གནས་མལ་དེ་མི་གཙང་བ་བཤང་བ་དང་གཅི་བའི་སྐྱབས་དང་ཉེ་བར་
ལོངས་སྤྱད་པ་དང་གཞག་པ་བསྟེན་པར་མི་བྱའོ། །དགེ་འདུན་གྱི་གནས་མལཾ་ཤས་
ཆེར་བརླན་པ་དང་ཅུང་ཟད་གཤེར་བ་དང་རྡུལ་ཆགས་པ་དང་རྡོལ་བ་ལ་སོགས་པས་
ཉམས་པ་རྣམས་ཕྱི་རོལ་ཏུ་དོར་བར་མི་བྱའོ། །འོ་ན་ཇི་ལྟར་བྱ་ན། ཤས་ཆེར་བརླན་
པ་ནི་ཉི་མ་ལ་བསྲད་པ་དང༌། ཅུང་ཟད་གཤེར་བ་ན་བསམ་པ་དང་། རྡུལ་ཆགས་པ་
ན་སྤྲུག་པ་དང་། རྡོལ་ན་བུ་གུ་ལ་ལྷན་པོ་གླན་པར་བྱའོ། །གནས་མལ་དེ་རལ་བ་ལ་
ལྷན་རིང་ངོ་ཞེས་ལྷན་རིང་གླན་པར་བྱའོ་ཞེས་པའོ། །གནས་མལ་གྱི་དབུས་ཟེགས་
ཤིང་མཐའ་གཉིས་སྲ་ན་སྟན་དེ་སྐེད་པའི་མཚམས་ནས་བཅད་དེ་དབུས་ཉིད་མཐའ་
མར་བཏང་ལ་མཐའ་གཉིས་དབུས་ཉིད་དུ་བྱའོ། །ཁ་དོག་ཡལ་བ་ལ་སོགས་པས་
གནས་མལ་ཁ་བསྒྱུར་བ་དེར་འོས་པ་ཁ་བསྒྱུར་རོ། །དགེ་འདུན་གྱི་གདན་ཆ་དེ་ཧ་
ཅང་ཧྲུལ་བས་ཕྱིར་བཅོས་པར་མི་ནུས་པ་ཉིད་ཡིན་ན་དེ་ཆུས་བཀྲུ་བ་སོགས་ཀྱིས་
གཙང་མར་བྱས་ཏེ་དཀོན་མཆོག་གསུམ་ལ་ཕུལ་བའི་མར་མེ་དགེ་འདུན་གྱིས་སྦྱིན་
བདག་བྱས་པ་ལ་སྡོང་རས་བྱ་བར་མ་ཟད་ཀྱི་གང་ཟག་ཆོས་ཀློག་པ་ལ་སོགས་པའི་
ཆེད་དུ་གང་ཟག་གི་གནས་ཁང་དུ་འབུལ་བ་གང་ཟག་སྦྱིན་བདག་ཡིན་པ་ཡང་རུང་བ་
དག་གི་སྙིང་པོ་སྟེ་མར་མེའི་སྡོང་རས་ཉིད་དུ་ལོངས་སྤྱད་དོ། །གདན་ཆ་ཧྲུལ་པོ་དེ་
མར་མེའི་སྙིང་པོ་དེར་མི་མཁོ་བ་སྣམ་བུ་ལྟ་བུ་ཉིད་ཡིན་ན་འཇིམ་པ་དང་བསྲེས་ཏེ་

དཀོན་མཆོག་གསུམ་གང་རུང་དག་གི་རྩིག་པ་དང་ཀ་བ་དང་སྒོ་གླེགས་རྣམས་ཀྱི་
སེར་ཁ་དག་བྱུག་པའི་ཕྱིར་བརླན་པ་དག་ཉི་མ་ལ་བསྲད་པ་དང་གཤེར་བ་དག་བསྐམཾ་
པ་དང་རྡུལ་ཆགས་པ་སྤྲུག་པ་དེ་ལ་ནན་ཏན་བྱའོ། །དགེ་འདུན་གྱི་གནས་མལ་བསྲད་
པ་སོགས་ལ་སུས་ནན་ཏན་བྱ་ཞེ་ན། དགེ་འདུན་གྱི་གནས་མལ་གང་ཟག་ལ་བསྐོས་
པའམ་གཏད་པ་ནི་གང་གིས་མནོས་པས་བསླད་པ་བསྐམ་པ་སྤྲུག་པ་བཙེམ་པ་སོགས་
ལ་ནན་ཏན་བྱ་དགོས་སོ། །གནས་མལ་གང་ཟག་ལ་བསྐོས་པའི་ལྷག་མུ་མ་བསྐོས་པ་
རྣམས་ནི་དགེ་འདུན་རྣམས་གཎྜི་བརྡུངས་པས་བསྡུས་ཏེ་ཐམས་ཅད་ཀྱིས་བསྲད་པ་
དང་བསྐམ་པ་སོགས་ལ་ནན་ཏན་བྱའོ། །དགེ་འདུན་གྱི་རྫ་ས་ཆོམ་རྐུན་པས་རྐུ་འཕྲོག་
བྱེད་པ་མཐོང་ལ་ནུས་ན་དགེ་སློང་གང་གིས་མཐོང་བ་དེས་མི་བཟློག་པར་མི་བྱའོ། །
རང་འགྲེལ་ལས། རྐུ་འཕྲོག་ནི་དཔེ་ཙམ་དུ་ཟད་དེ་ཆུད་ཟ་བར་འགྱུར་བ་དག་ལ་ཡང་
ཆོ་ག་དེ་བཞིན་དུ་བསྒྲུབ་པར་བྱའོ། །ཞེས་སོ། །ཆོམ་རྐུན་པ་ལ་སོགས་པས་སྐྲག་པ་ན་
དགེ་འདུན་གྱི་ནོར་རྫས་ཀྱི་དངོས་པོ་དེ་ཡལ་བར་མི་དོར་རོ། །སྐྱག་པ་ན་དགེ་འདུན་
གྱི་རྫས་ཡལ་བར་མ་བོར་བར་ཁྱེར་ནས་ཡུལ་གཞན་དུ་བྲོས་པ་ན་ཕྱིར་ལོག་སྟེ་རང་གི་
གནས་སུ་མ་སོན་གྱི་བར་དུ་གང་གིས་འཁྱེར་བར་བྱེད་པས་ལོངས་སྤྱད་པར་བྱ་བ་
ཉིད་ཡིན་ནོ། །འཇིགས་པ་དང་བྲལ་ན་སླར་ཕུལ་རྒན་རིམ་དུ་བྱིན་ཅིག་ཅེས་ལུང་ལས་
སོ། །གལ་ཏེ་དགེ་འདུན་གྱི་རྫས་དེ་སྔར་གྱི་རང་གི་གནས་སུ་ཚུར་བསྐུར་བར་མི་
འགྲུབ་ན་གཙུག་ལག་ཁང་དུ་རྐུན་པོ་དང་དམག་སོགས་ཀྱི་གནོད་པ་མ་ཞིའི་བར་དུ་
གནས་གཞན་དུ་ལོངས་སྤྱད་པས་ཡོངས་སུ་སྤྱད་པར་བྱའོ། །འདི་ནི་འོག་མའི་
དམིགས་བསལ་ཡིན་ནོ། །གནས་གཞན་གྱི་ཟས་ཀྱི་རྙེད་པ་བཟའ་བ་དང་བཅའ་བ་ལ་
སོགས་པ་དང་ཡོ་བྱད་ཀྱི་རྙེད་པ་མར་མེ་དང་འབྲུ་མར་ལ་སོགས་པ་དག་ནི་གནས་
གཞན་དུ་ཁྱེར་ཏེ་ཡོངས་སུ་ལོངས་སྤྱད་པར་མི་བྱའོ། །གནས་གཞན་གྱི་ཟས་དང་ཡོ་
བྱད་ཀྱི་རྙེད་པ་དེ་གནས་གཞན་དུ་ཟ་བ་དང་ལོངས་སྤྱོད་པར་བྱེད་པ་དེ་ལ་དགེ་འདུན་

གྱིས་སྦྱིན་པར་མི་བྱའོ། །གནས་གཞན་གྱི་རྫ་ས་གནས་གཞན་དུ་ལོངས་སྤྱད་པའི་ཕྱིར་
བླངས་ཟིན་པར་གྱུར་ན་གནས་གཞན་དུ་ནོད་པ་པོའམ་ལེན་པ་པོ་དེ་ལ་དགེ་འདུན་
གྱིས་རྫས་དེ་ཉིད་དམ་དེའི་སྐྱིན་མ་ཕྱིར་དབུལ་དུ་གཞུག་པར་བྱ་བ་ཉིད་དོ། །གལ་ཏེ་
ནོད་པར་བྱེད་པའི་གང་ཟག་མ་རྙེད་དམ་མཐུ་དང་ལྡན་པ་ལ་བརྟེན་པའི་ཕྱིར་གནས་
གཞན་དུ་ཁྱེར་བའི་རྫས་དེ་ཕྱིར་མི་ཁུག་ན་ནོད་པ་པོ་དེ་ལ་འབོགས་པ་པོ་སྟེ་སྟོབ་པ་
པོ་སུ་ཡིན་པ་དེ་ཉིད་ལ་དགེ་འདུན་གྱིས་རྫས་དེའི་སྐྱོན་མ་དགེ་འདུན་ལ་དབུལ་དུ་
གཞུག་པར་བྱའོ། །དགེ་འདུན་གྱི་རྙེད་པའི་ཆུ་དབང་བ་རབ་བྱུང་གནས་ནས་མ་ཕྱུང་
ཞིང་ཆོས་མིན་པའི་ཕྱོགས་སུ་མ་སོང་བ་དག་གིས་རང་གཏོགས་པའི་དགེ་འདུན་གྱི་
གནས་ཀྱི་འཁོར་ན་སྐྱེས་པའི་རྩྭ་དང་ཤིང་ཡོངས་སུ་མ་བཟུང་བ་དགེ་འདུན་ལ་མི་མཁོ་
བ་རྣམས་གང་ཟག་རང་གི་དང་འདྲ་བར་ལོངས་སྤྱད་པ་ལ་ཁ་ན་མ་ཐོ་བ་མེད་དོ། །
གཞན་ཐུག་ཐུབ་ཅི་ཡང་བྱར་མི་རུང་ངོ་ཞེས་འགྲེལ་ཆུང་ལས་སོ། །གསུམ་པ་དགེ་
འདུན་སྤྱི་དང་གང་ཟག་གི་རྫས་ལ་ཇི་ལྟར་ལོངས་སྤྱད་ཚུལ་སོགས་ནི། མ་བསྐོས་པ་
འཁོར་ཞིང་སྤྱད་པ་ཇི་ལྟར་འོངས་པས་ཡིན་གྱི་རྒན་རིམ་གྱིས་མ་ཡིན་ནོ། །ཅིག་ཆར་
བརྙས་ན་ནི་དེའོ། །མ་ཟིན་ན་དེ་ལས་དབྲལ་བར་མི་བྱའོ། །དེ་བཀྲུ་བར་ཆུས་རྐང་པ་
འབགས་པ་ཉིད་ན་དེ་ཡིན་ནོ། །ཆབ་ཁུང་ས་དེར་ཞུགས་པ་ཉིད་ནའོ། །བསྒོམ་པའི་
ཕྱིར་འདུག་པ་བསླང་བར་མི་བྱའོ། །དེ་ལ་རྒན་རིམ་དུ་མི་བྱའོ། །དགེ་སློང་ལས་དང་
ཟས་ཀྱིས་འབགས་པ་མི་བྱའོ། །བྱུག་རིས་མ་ཡིན་པར་འདུག་པར་མི་བྱའོ། །བྱ་བ་
བྱས་ནས་འཁོར་ཞིང་སྤྱད་པ་འདོད་པ་ཡོད་ན་བཅང་བར་མི་བྱའོ། །བར་དུ་དོན་གྱི་
ཆེད་ཉིད་དུ་ཁྲིའུ་ལས་ལངས་པ་ནི་བྱ་བ་བྱས་པ་མ་ཡིན་ནོ། །དེའི་དུས་ན་དེ་ལ་ཆོས་
གོས་སམ་པུས་འཁྱུད་གཞག་པར་བྱའོ། །འདོད་པ་ཡོད་ལ་གནས་ཡོད་ན་དགེ་འདུན་
གྱི་སྦགས་པ་ཉིད་བསྟེན་པར་མི་བྱའོ། །དོན་ཡོད་ན་རྣམ་པ་དེ་ལྟ་བུ་ལས་བྲལ་བར་
བྱས་པ་ལ་ཁ་ན་མ་ཐོ་བ་མེད་དོ། །དགེ་འདུན་གྱིས་མཆིག་དང་དེའི་མཚིག་གུ་བཅང་

བར་བྱའོ། །འདྲེག་མཁན་གྱི་ལག་ཆ་ཡང་ངོ༌། །སྣོད་དུ་བཅུག་སྟེ་རྩིག་པ་ལ་གཞག་གོ །
སྟེའུ་དང་སྟ་རེ་དང་གཟོང་ལ་སོགས་པ་དང་། དེ་དག་གི་སྣོད་དང་བཅས་པ་ཡང་ངོ་། །
དེས་དགེ་སློང་ལ་གཡར་པོ་ཉིད་དུ་ས་ལས་བྱས་པ་ཡན་ཆད་སྦྱིན་ནོ། །དགེ་སློང་མས་
མཆིང་བུའི་སྣོད་བཅང་བར་མི་བྱའོ། །ཐམས་ཅད་ཀྱིས་འབྲུ་མར་སྣོད་བཅང་བར་བྱའོ། །
ཕུལ་གང་མན་ཆད་ནས་ཕུལ་ཕྱེད་ཡན་ཆད་ཤོང་བའོ། །ལྕགས་ཀྱི་དོག་ལེ་ཡང་ངོ་། །
དེའི་ལྕགས་སྐྱེད་ཀྱང་ངོ༌། །ས་ལས་བྱས་པའི་ཐབ་ཀྱང་ངོ༌། །གནང་བ་ཐོབ་པས་
འཁར་བའོ། །དྲ་བ་ཁ་དོག་གཅིག་པ་ཡང་ངོ་། །དེ་སྦྱིན་པར་བྱའོ། །རྒས་པ་དང་ན་བ་
དག་ལའོ། །དེ་གཉིས་ཚིག་གཅིག་གིས་སྦྱིན་པ་ཡང་སྲིད་དོ། །སྡིག་སྦྲུལ་ལ་སོགས་
པའི་གཉེན་པོའི་ཕྱིར་འཁར་བ་སྒྲ་དང་བཅས་པ་བཅང་ངོ༌། །མུ་བའི་རྩ་བ་ནས་གས་ན་
སྦུ་གུ་བསྐོན་ནོ། །ཡ་ཐོག་ནི་དཀྲི་བས་སོ། །སྨྲིག་མ་མཁན་གྱིས་བྱས་པའམ་ལོ་མ་
ལས་བྱས་པའི་གདུགས་བཅང་བར་བྱའོ། །ཡུ་བ་ནི་ལུས་ཀྱི་ཚད་དོ། །དེས་གྲོང་གི་
དབུས་སུ་འགྲོ་བར་མི་བྱའོ། །གལ་ཏེ་ལམ་གྱི་དབང་གིས་ནི་གློར་བསྙལ་ཏེའོ། །ཆར་
འབབ་པ་ན་བསོད་སྙོམས་ལ་རྒྱུ་བར་བྱའོ། །ཡུ་བ་ལ་གཞར་དུ་མི་རུང་བ་ཉིད་མ་ཡིན་
ནོ། །ཆད་ན་ཁྱིམ་དག་ཏུ་གཞག་གོ །འབྱུང་གར་བླང་ངོ་། །རོལ་མོ་མཁན་གྱི་གནས་
དང༌། སྨད་འཚོང་མའི་གནས་དང་། ཆང་འཚོང་གི་གནས་དང་། རྒྱལ་པོའི་ཕོ་བྲང་དང་།
གདོལ་བའི་ཁྱིམ་གྱི་གནས་དག་བསྟེན་པར་མི་བྱའོ། །མི་གཙང་བའི་སྐྱབས་དང་ཉེ་
བར་འདུག་པར་མི་བྱའོ། །ཞེས་གསུངས་ཏེ། དགེ་འདུན་གྱི་ཡོ་བྱད་གང་ཟག་གཅིག་
ལ་མ་བསྐོས་པ་རེས་ཀྱིས་འཁོར་ཞིང་སྤྱད་པ་ཆུ་བསྐོལ་བ་དང་ཚོན་འཚེད་པ་སོགས་
ཀྱི་སྣོད་སྤྱད་ཟངས་དང་། སྐྲ་འབྲེག་བྱད་ཀྱི་སྤུ་གྲི་དང༌། མཆིག་ལ་སོགས་པ་ཇི་ལྟར་
སུ་སྔར་འོངས་པས་ལོངས་སྤྱད་པར་བྱ་བ་ཡིན་གྱི་བསླབ་པ་རྒན་རིམ་གྱིས་སྤྱད་པར་
བྱ་བ་མ་ཡིན་ནོ། །དེའང་ཊི་ཀ་ལས། དེ་མ་བསྐོས་ན་དང་པོར་སུ་འོངས་པ་དེ་ལ་
གཡར་པོར་སྦྱིན་པར་བྱའོ། །བསྐོས་ན་ནི་བསྐོས་པའི་ཚེ་ན་གང་གིས་མནོས་པ་དེ་

བདག་པོ་ཉིད་ཡིན་ནོ། །ཞེས་སོ། །དགེ་འདུན་གྱི་ཡོ་བྱད་གང་བསླབ་པ་རྒན་གཞོན་
གཉིས་ཀྱིས་དུས་གཅིག་ཏུ་ཅིག་ཆར་བརྙས་ནའམ་གཡར་ན་ནི་ཅིག་ཆར་བརྙས་པ་དེ་
རྒན་རིམ་གྱིས་སྤྱད་པར་བྱའོ། །དགེ་འདུན་གྱི་ཟངས་ལ་སོགས་པ་གང་ཟག་གང་གིས་
བརྙས་པ་དེས་གོས་ཁ་བསྒྱུར་བ་ལ་སོགས་པའི་ལས་བརྩམས་པ་དེ་མུ་ཟིན་ན་འཁོར་
ཞིང་སྤྱད་པའི་ཟངས་ལ་སོགས་པའི་དངོས་པོ་དེ་གང་ཟག་དེ་ལས་དབྲལ་བར་མི་བྱ་
སྟེ་མཐུས་དབྲོག་པར་མི་བྱའོ། །རྐང་པ་དེ་བཀྲུ་བར་རམ་བཀྲུ་བའི་སར་ཆུས་རྐང་པོ་
འབགས་ཤིང་གོས་པ་ཉིད་ན་ལས་བརྩམས་པོ་མ་ཟིན་པ་དེ་ཉིད་ཡིན་པས་གཞན་
གྱིས་རྐང་ཁྲུས་ཀྱི་སའི་གོ་དབྲོག་པར་བྱར་མི་རུང་བ་ཡིན་ནོ། །བཤང་གཅིའི་ཆབ་
ཁུང་ས་དེར་ཞུགས་པ་ཉིད་ནཱ་བཤང་གཅི་འདོར་བའི་བྱ་བ་མ་ཟིན་པ་ཉིད་ཡིན་པས་
གཞན་གྱིས་ཆབ་ཁུང་ས་དེ་དང་དབྲལ་བར་མི་བྱའོ། །བསམ་གཏན་སོགས་བསྒོམ་
པའི་ཕྱིར་སྟན་ལ་འདུག་པ་གཞན་གྱིས་མཐུས་ཕྱིར་སོང་ཞེས་བསླང་བར་མི་བྱའོ། །།
སྒོམ་པ་པོ་དེ་ལ་བསྒོམ་པའི་གནས་སྤོང་ཁང་དང་ཡོ་བྱད་སྟན་ལ་སོགས་པ་དག་ལ་ཇི་
ལྟར་སྔར་འོངས་པས་ལོངས་སྤྱད་པར་བྱ་བ་ཡིན་གྱི། རྒན་རིམ་དུ་ལོངས་སྤྱད་པར་མི་
བྱའོ། །དགེ་སློང་གོས་ཁ་བསྒྱུར་བའི་བྱ་བ་ལ་འཇུག་ནས་ཚོན་ཁུས་འབགས་པ་ལ་
སོགས་པ་ལས་ཀྱིས་འབགས་པ་དང་ཟས་ཟ་ཞིང་བྲེལ་བས་ཟས་ཀྱིས་འབགས་པ་
བསླང་བར་མི་བྱའོ། །བསླང་ན་ཉེས་བྱས་བསྐྱེད་པའོ། །གྲལ་དུ་སྡོད་པ་ན་རང་གི་བྱུག་
རིས་མ་ཡིན་པ་སྟེ་རང་གི་གྲལ་གྱི་གོ་མ་ཡིན་པར་འདུག་པར་མི་བྱའོ། །དགེ་འདུན་
གྱི་ཟངས་ལ་སོགས་པ་འཁོར་ཞིང་སྤྱད་པའི་དངོས་པོ་རང་གིས་གཡར་ཏེ་རང་གིས་
གོས་ཁ་བསྒྱུར་བ་ལ་སོགས་པའི་བྱ་བ་བྱས་ཟིན་ནས་འཁོར་ཞིང་སྤྱད་པ་ཉིད་ཀྱི་
དངོས་པོ་དེ་གཞན་འདོད་པ་ཡོད་ན་རང་གིས་བཅང་བར་མི་བྱའོ། །གོས་ཁ་བསྒྱུར་བ་
གདང་ལ་གཟར་བ་ལག་པས་མི་སླེབ་པ་དང༌། གོས་སོགས་གདང་ལ་བཀལ་བ་མར་
དབོག་པ་ལག་པས་མི་སླེབ་པ་བསྙབ་པའི་ཆེད་དུ་དགེ་འདུན་གྱི་ཁྲིའུ་གཡར་ནས་

བཙུགས་པ་ལས་བར་དུ་དོན་གྱི་ཆེད་ཉིད་དུ་ཁྲིའུ་ལས་ལངས་ཏེ་བབས་པ་ནི་ཁྲིའུའི་
བྱ་བ་བྱས་ཟིན་པ་ཉིད་མ་ཡིན་ནོ། །དེའི་སྐབས་སུ་གཞན་ཁྲིའུ་འདོད་པ་ཡོད་ན་
བསྐུར་བར་མི་བྱའོ། །གཞན་ལ་ཡང་དེ་བཞིན་དུ་ཅི་རིགས་པར་སྦྱར་རོ་ཞེས་ཊཱི་ཀ་
ལས་སོ། །བར་དུ་དོན་གྱི་ཆེད་ཉིད་དུ་ཁྲིའུ་ལས་བབས་པ་དེའི་དུས་ན་ཁྲིའུ་དེ་གཞན་
གྱིས་ཁ་རྔམ་དུ་འཕྲོག་པའི་སྐབས་མེད་པའི་ཕྱིར་ཁྲིའུ་དེ་ལ་རང་གི་ཆོས་གོས་སམ་
པུས་འཁྱུད་གཞུག་པར་བྱའོ། །དགེ་འདུན་གྱི་ཟངས་སྤྱད་ལྟ་བུ་དགེ་སློང་གིས་གཡར་
ཏེ་དེར་ཚོན་གྱི་ཁུ་བ་བླུགས་ནས་གོས་ཁ་བསྒྱུར་བའི་བྱ་བ་བྱས་མ་ཟིན་པའི་ཚེ་ན་དགེ་
འདུན་གྱི་ཟངས་སྤྱད་དེ་དགེ་སློང་གཞན་གྱིས་གཡར་བར་བྱེད་ན་སྦྱིན་དགོས་སམ་མི་
དགོས་ཞེ་ན། ཟངས་སྤྱད་ལ་སོགས་པ་དེ་གཡར་བར་འདོད་པ་ཉིད་ཀྱི་གང་ཟག་
གཞན་ཡོད་ལ་རང་གི་བྱ་བ་འགྲུབ་པའི་གནས་རང་ཉིད་ལ་ཟངས་སྤྱད་ལ་སོགས་པ་
གཞན་ཡོད་ན། དགེ་འདུན་གྱི་ཟངས་སྤྱད་ཚོན་ཁུས་སྦགས་པ་ལྟ་བུ་ཉིད་རང་གིས་བྱ་
བ་བྱས་མ་ཟིན་ཀྱང་བསྟེན་པར་མི་བྱ་བར་གཞན་དེ་ལ་གཡར་བར་བྱའོ། །དགེ་འདུན་
གྱི་སྣོད་སྤྱད་འདོད་པའི་གང་ཟག་ཕྱི་མ་ཤོས་དེ་ལ་དགོས་པའི་དོན་ཡོད་ན་གང་ཟག་
སྔ་མ་ལ་རང་གི་སྣོད་གཞན་ཡོད་བཞིན་དུ་དགེ་འདུན་གྱི་སྣོད་སྤྱད་གང་ཟག་ཕྱི་མ་ལ་
མི་སྟེར་ན་གང་ཟག་རྣམ་པ་དེ་ལྟ་བུ་ལས་དགེ་འདུན་གྱི་སྣོད་སྤྱད་ཀྱི་ནང་གི་ཚོན་ཁུ་ཁོ་
རང་གི་སྣོད་དུ་བླུགས་ནས་དགེ་འདུན་གྱི་སྣོད་སྤྱད་དེ་ནན་གྱིས་བྲལ་བར་བྱས་པ་ལ་
ཁ་ན་མ་ཐོ་བ་མེད་དོ། །དོན་མེད་ན་ནི་དབྲལ་བར་མི་བྱའོ། །དགེ་འདུན་གྱིས་ལན་ཚྭ་
ལ་སོགས་པ་འཐག་པར་བྱེད་པའི་མཆིག་སྟེ་འོག་གཞི་རྡོ་ལེབ་དང༌། དེའི་མཚིག་གུ་
སྟེ་མཆིག་དེའི་སྟེང་ནས་ལན་ཚྭ་ལ་སོགས་པ་འཐག་པར་བྱེད་པའི་རྡོ་ལེབ་ཆུང་དུ་
བཅང་བར་བྱའོ། །གཞན་ཡང་འགྲེལ་ཆུང་ལས། དགེ་འདུན་གྱིས་སྨན་འཐག་པའི་
གཏུན་བུ་བཙངས་ཀྱང་ཉེས་མེད། ཅེས་གསུངས་སོ། །དགེ་སློང་དག་གིས་དགེ་འདུན་
གྱི་ཕྱིར་འདྲེག་མཁན་གྱི་ལག་ཆ་སྤུ་གྲི་ལ་སོགས་པ་ཡང་ངོ་སྟེ་བཅང་བར་བྱའོ་ཞེས་

པའོ། །དེའང་འགྲེལ་ཆུང་ལས། དགེ་འདུན་གྱིས་སྐྱ་དང་སེན་མོ་འདྲེག་པའི་སྤྱད་
བཅངས་ཀྱང་ཉེས་མེད། ཅེས་སོ། །སྤུ་གྲི་དེ་སྣོད་དུ་བཅུག་སྟེ་རྩིག་པ་ལ་གཞག་གོ །
སྟེའུ་དང་དེ་ལས་ཆེ་བའི་སྟ་རེ་དང་ཤིང་གཟོང་དང་། ལ་སོགས་པས་བསྡུས་པ་ཡོ་
སྤྱོད་ཕྲ་མོ་དག་དང་། ཤིང་མཁན་གྱི་ལག་ཆ་དེ་དག་གི་སྣོད་དང་བཅས་པ་ཡང་ངོ་སྟེ་
དགེ་འདུན་གྱིས་བཅང་བར་བྱའོ་ཞེས་པའོ། །དགེ་འདུན་དེས་དགེ་སློང་གང་ཟག་ལ་
གཡར་པོ་ཉིད་དུ་སྟེའུ་དང་སྟ་རེ་ལ་སོགས་པ་མན་ཆད་ནས་ལག་ཆའི་སྣོད་ཐ་ན་སུ་
ལས་བྱས་པ་ཡན་ཆད་སྦྱིན་ནོ། །དགེ་སློང་མས་ནོར་བུ་མཆིང་བུའི་སྣོད་རྣམ་པ་
ཐམས་ཅད་དུ་བཙུང་བར་མི་བྱའོ། །འདི་ནི་སྦོམ་དགའ་མོ་ལ་འཆིང་ཕོར་ཞིག་ཡོད་པ་
དགེ་སློང་མ་གཞན་ཞིག་གིས་གཡར་བ་ན་གཞན་དེས་ལག་ནས་ལྷུང་སྟེ་ཆག་པ་དང་།
སྦོམ་དགའ་མོས་སྦྱིན་པ་གཞན་གྱིས་མི་ཆོག ཁོ་མོའི་མཆིང་ཕོར་དེ་དགོས་ཞེས་ཡུན་
རིང་གཙེས་པ་ལས་བཅས་སོ། །རབ་ཏུ་བྱུང་བ་སྡེ་ལྔ་པོ་ཐམས་ཅད་ཀྱིས་འབྲུ་མར་གྱི་
སྣོད་བཅངས་ཀྱང་རུང་བས་བཅུང་བར་བྱའོ། །འབྲུ་མར་གྱི་སྣོད་དེའི་ཚད་ཕུལ་གང་
ཤོང་བ་མན་ཆད་ནས་ཕུལ་ཕྱེད་ཡན་ཆདཾ་ཤོང་བའོ། །དེའང་ལུང་ཕྲན་ཚེགས་ལས།
འབྲུ་མར་གྱི་སྣོད་ནི་གསུམ་སྟེ། ཆེན་པོ་དང༌། འབྲིང་དང་། ཆུང་ངུའོ། །དེ་ལ་ཆེན་པོ་
ནི་ཕུལ་གང་བའོ། །ཆུང་ངུ་ནི་ཕུལ་ཕྱེད་པའོ། །དེ་དག་གི་བར་ནི་འབྲིང་ངོ༌། །ཞེས་
གསུངས་ཤིང་། ཊཱི་ཀ་ལས། ཕུལ་གང་ལ་ནི་དབུས་ཀྱི་སྲང་བརྒྱད་ཀྱི་ཚད་དོ། །ཕུལ་
ཕྱེད་ལ་ནི་དབུས་ཀྱི་སྲང་བཞིའི་ཚད་དོ། །ཞེས་གསུངས་སོ། །དེ་ཡང་བོད་སྲང་གི་
དབང་དུ་བྱས་ན་དྲུག་ཕུལ་གང་སྲང་བཅུ་དྲུག་དང་། དྲུག་ཕུལ་ཕྱེད་སྲང་བརྒྱད་ཀྱི་ཚད་
དེ། རྒྱ་གར་གྱི་སྲང་ལས་བོད་སྲང་ཉིས་འགྱུར་ཡིན་པར་གསུངས་པའི་ཕྱིར་ཏེ། ཀུན་
བཏུས་ལས། མ་ག་དྷའི་སྲང་གཅིག་ལ་བོད་ཀྱི་སྲང་གཉིས་ཡོད་དོ། །ཞེས་གསུངས་
པའི་ཕྱིར་རོ། །རབ་ཏུ་བྱུང་བ་རྣམས་ཀྱིས་ཚོད་མ་བཙོ་བ་དང་ཆུ་བསྐོལ་བ་ལ་སོགས་
པའི་སྣོད་ལྕགས་ཀྱི་དོག་ལེ་སླ་ངའི་དབྱིབས་འདྲ་བ་དེ་ཡང་ངོ་ཞེས་དེ་བཅང་བར་བྱའོ་
་
607

ཞེས་པའོ། །ལྕགས་ཀྱི་དོག་ལེ་དེའི་ལྕགས་སྐྱེད་རྐང་པ་གསུམ་པའམ་བཞི་པ་དག་
ཀྱང་ངོ་ཞེས་བཅང་བར་བྱའོ་ཞེས་པའོ། །ས་ལས་བྱས་པའི་ཐབ་སྟེ་ས་སྐྱེད་དག་ཀྱང་
ངོ་སྟེ་བཅང་བར་བྱའོ་ཞེས་པའོ། །དགེ་སློང་གི་ལུས་རྟེན་པའི་འཁར་བ་འཆང་བའི་
གནང་བ་ཐོབ་པས་འཁར་བ་བཅང་བར་བྱའོ། །ལྷུང་བཟེད་ཀྱི་སྣོད་དྲ་བ་བྱ་རྒྱུའི་རྣམ་
པ་ལྟ་བུ་འཆང་བའི་གནང་བ་ཐོབ་པ་ཐམས་ཅད་ཀྱིས་དྲ་བ་ཁ་དོག་གཅིག་པ་ཡང་ངོ་
སྟེ་བཅང་བར་བྱའོ་ཞེས་པའོ། །ཚོན་སྣ་ལྔ་པའི་དྲ་བ་ནི་བཅང་མི་རུང་སྟེ། ལུང་ལས།
དྲུག་སྡེ་དག་གིས་ཚོན་སྣ་ལྔ་པའི་དྲ་བ་དག་ཉེ་བར་བཞག་པ་ན། བཅོམ་ལྡན་འདས་
ཀྱིས་བཀའ་བསྩལ་པ། ཚོན་སྣ་ལྔ་པའི་དྲ་བ་དག་ཉེ་བར་གཞག་པར་མི་བྱའོ་ཞེས་
གསུངས་པས་སོ། །འདིའི་གནད་ཀྱིས་སྣོད་གཞན་ལག་ཁུག་དང་རྒྱབ་ཁུག་དང་ཡུལ་
སྐོར་ཁུག་མ་སོགས་ཀྱང་རབ་བྱུང་རྣམས་ཀྱིས་ཁྲ་ཁྲ་བོ་འཆང་མི་རུང་བར་ཤེས་སོ། །
དེས་ན་ཁུག་མ་རྣམས་ཀྱང་རུང་བའི་ཚོན་གྱིས་ཁ་བསྒྱུར་བ་ཅན་འཆང་ན་འདུལ་བ་
དང་མཐུན་ནོ། །དགེ་འདུན་གྱིས་འཁར་བ་དང་དྲ་བའི་གནང་བ་དེ་གསོལ་གཉིས་ཀྱི་
ལས་ཀྱིས་སྦྱིན་པར་བྱའོ། །སུ་ལ་སྦྱིན་ན། རྒས་པ་དང་ན་བ་གང་རུང་ངམ་གཉིས་ཀ་
ཚོགས་པ་དགུ་ལའོ། །འཁར་བ་དང་དྲ་བའི་གནང་བ་དེ་གཉིས་སྔགས་ཚིག་གཅིག་
གིས་ཅིག་ཆར་གསོལ་བ་དང་ཅིག་ཆར་སྦྱིན་པ་ཡང་སྲིད་དོ། །སྡིག་སྦྲུལ་ལ་སོགས་པ་
ཡོད་པའི་ཡུལ་དུ་དེ་དག་གིས་འཚེ་བའི་གཉེན་པོའི་ཕྱིར་དགེ་སློང་གིས་འཁར་བ་སྟེ་
བེར་ཀ་ཏོག་ཅན། ཏོག་གི་ནང་ཁོང་སྟོང་སྙིང་པོ་ཅན་བསྒུལ་ན་སྒྲ་དང་བཅས་པ་
བཅུང་ངོ༌། །དེའང་ཊཱི་ཀ་ལས། སྔར་རྒན་པོ་དང་ནད་པ་དག་ལ་གནང་བ་སྦྱིན་པའི་
འཁར་བ་ནི་ལུས་རྟེན་པའི་ཕྱིར་བེ་ཅོན་སྦོམ་པོ་རྗེས་སུ་གནང་བ་ཡིན་ནོ། །འཁར་
གསིལ་ནི་དགོས་པ་གཞན་གྱི་དབང་གིས་གསུངས་སོ། །འདི་ནི་སྦྲུལ་ལ་སོགས་པའི་
གཉེན་པོའི་ཕྱིར་རྗེས་སུ་གནང་བ་ཡིན་པས་དེའི་ཕྱིར་དེ་གསུམ་ཐ་དད་པར་ཤེས་པར་
བྱའོ། །ཞེས་སོ། །ཀར་ཊིཀ་ལས། ཕྱི་མ་འདི་དབྱུག་པ་ལ་དྲིལ་ཆུང་བཏགས་པས་ཀྱང་

གྲུབ་བོ། །ཞེས་ཀྱང་གསུངས་སོ། །འཁར་བ་དང་འཁར་གསིལ་ལ་སོགས་པའི་ཡུ་
བའི་རྩ་བ་ནས་གས་ན་ལྕགས་ཀྱི་སྦུ་གུ་ངོས་གཅིག་ལ་ཞབས་ཡོད་པ་བསྐོན་ནོ། །ཡཾ་
བ་དེ་དག་གི་ཡ་ཐོག་གས་ན་ནི་ལྕགས་ཀྱི་གླེགས་བུས་ཀུན་ནས་འཁོར་བར་དཀྲི་བས་
བཅོས་སོ། །དྲུག་སྡེ་རྣམས་ཀྱིས་གདུགས་ཁྲ་བོ་བཀྲ་བ་དང་དཀར་པོ་དང་རྨ་བྱའི་
མདོངས་ལས་བྱས་པའི་གདུགས་བཅངས་པ་ན། བྲམ་ཟེ་དང་ཁྱིམ་བདག་རྣམས་ཀྱིས་
ཁ་ཟེར་བ་བྱུང་ནས་དེ་དག་སྤྱིར་བཀག་ཀྱང་བྱེ་བྲག་དེའི་དམིགས་བསལ་ནི། སྐྱེ་བོ་
ཐམས་ཅད་ཀྱི་དོན་དུ་གདུགས་ཁྲ་བོ་བཀྲ་བ་དག་བྱེད་པ་པོ་སྨིག་མ་མཁན་གྱིས་བྱས་
པའི་གདུགས་ཁྲ་བོའམ་ཁྲ་བོ་མ་ཡིན་པའམ། ལོ་མཱ་ལས་རང་བཟོར་བྱས་པའི་
གདུགས་ཁྲ་བོ་མ་ཡིན་པ་གཉིས་གང་འབྱོར་བ་བཅུང་བར་བྱའོ། །གདུགས་ཀྱི་ཡུ་བ་
ཉིད་ཀྱི་སྲིད་ཚད་ནི་རང་གི་ལུས་ཀྱི་ཚད་དམ་གདུགས་ཉིད་ཀྱི་ལུས་ཚད་དོ། །གདུགས་
དེས་རང་གི་སྟེང་ནས་ཕུབ་ཅིང་གྲོང་གི་དབུས་སུ་འགྲོ་བར་མི་བྱའོ། །གལ་ཏེ་ལམ་གྱི་
དབང་གིས་གྲོང་དབུས་སུ་མི་འགྲོར་མི་རུང་ན་ནི་གདུགས་དེ་གློར་བསྙལ་ཏེ་འགྲོ་བར་
བྱའོ། །དམིགས་བསལ་ཆར་འབབ་པ་ཉིད་ན་གདུགས་དེ་དགེ་སློང་རང་གི་སྟེང་ནས་
ཕུབ་སྟེ་གྲོང་དབུས་སུ་བསོད་སྙོམས་ལ་རྒྱུ་བར་བྱའོ། །གོས་ཆར་བ་ལས་བསྐྱབ་པའི་
ཕྱིར་གདུགས་ཀྱི་ཡུ་བ་ལ་ལུས་གཞུར་དུའོམ་གཅར་དུ་མི་རུང་བ་ཉིད་མ་ཡིན་ནོ། ། །
ཆར་ཆད་ན་དྲུང་ན་འདུག་པའི་ཁྱིམ་དགཾ་ཏུ་གདུགས་དེ་གཞག་གོ །གྲོང་དེ་ནས་ཕྱིར་
འབྱུང་གར་གདུགས་དེ་བླང་ངོ༌། །པི་ཝཾ་སོགས་ཀྱི་རོལ་མོ་འཁྲོལ་བར་བྱེད་པ་ལ་
སོགས་པ་རོལ་མོ་མཁན་གྱི་གནས་དང༌། སྨད་འཚོང་མའི་གནས་དང༌། ཆང་འཚོང་
གི་གནས་དང༌། རྒྱལ་པོའི་ཕོ་བྲང་དང༌། རིགས་ངན་བཤན་པ་ལ་སོགས་པ་གདོལ་
བའི་ཁྱིམ་གྱི་གནས་ཏེ། དེ་དག་ཏུ་དགེ་སློང་འགྲོ་བ་ཚུལ་མ་ཡིན་པས་དགེ་སློང་གི་
སྤྱོད་ཡུལ་མིན་པའི་གནས་ལྔ་ཞེས་བརྗོད་པ་དེ་དག་ཏུ་འཇུག་པ་བསྟེན་པར་མི་བྱའོ། །
མི་གཙང་བའི་སྐྱབས་སུ་འཇུག་པའི་ཕྱིར་སོང་ན་ཡང་མི་གཙང་བའི་སྐྱབས་དེ་དང་ཉེ་

ན
བར་འདུག་པར་མི་བྱ་སྟེ། དེའི་ཉེ་འཁོར་དུ་འདུ་འཛིས་གནས་པའམ་ཁ་ཏོན་ལ་
སོགས་པའི་བྱ་བས་བསྡད་པར་མི་བྱའོ། །གཉིས་པ་གཞན་དུ་གནས་སུ་རུང་མི་རུང་
དང་དེའི་སྐབས་ཀྱི་བསླབ་བྱ་སོགས་བཤད་པ་ནི། གོས་རིན་པོ་ཆེར་གྱུར་པས་དགོན་
པར་གནས་པར་མི་བྱའོ། །ལྡུམ་བུ་ན་མེ་རུ་ཀའི་ཕྱེ་མས་ལྭ་བ་ལ་སྲོག་ཆགས་དག་མི་
འབྱུང་ངོ་། །ཤིང་ཀུན་གྱི་ཡང་ངོ༌། །ཤིང་ནིམ་པ་དང་བ་ཤ་ཀའི་ལོ་མ་དག་གི་ཡང་ངོ་།
རིམ་པ་དེར་སོང་ན་དེ་ལ་ཤིན་ཏུ་ཕན་པ་ཉིད་དོ། །བསྐམ་པ་ཡང་དེའི་དོན་ཉིད་ཡིན་ནོ། །
དགོན་པ་པས་ཕྱོགས་དང་ལམ་དང་ཚེས་གྲངས་དང་ཉི་མ་དང་རྒྱུ་སྐར་དག་ལ་མཁས་
པར་བྱའོ། །རྟག་ཏུ་མེ་དང་ཆུ་ཡོད་པར་བྱའོ། །ཕྱེ་དང་རས་མ་དག་དང་སྦྲང་རྩི་དང་
ཞུན་མར་དག་ཅི་འབྱོར་བ་ཉེ་བར་གཞག་གོ །གལ་ཏེ་ཟས་ལས་ལྷག་བྱུང་ན་ཡང་ངོ་། །
དགེ་སློང་མས་དགོན་པར་གནས་པར་མི་བྱའོ། །གྲོང་ཁྱེར་གྱི་ནང་དུ་དབྱར་ཁང་བྱའོ། །
དེས་དེའི་ཕྱི་སྒོར་འདུག་པར་མི་བྱའོ། །སྣང་ཡལ་ཅན་དུ་མི་བྱའོ། །ལམ་གྱི་བཞི་
མདོར་མི་བྱའོ། །གོས་མེད་པ་ཅན་གྱིས་མི་བྱའོ། །དེ་ལ་རྡུལ་གཟན་ནི་གོས་ཉིད་ཡིན་
ནོ། །དཔུང་པ་གཉིས་མ་གཡོགས་པར་ཁྱིམ་པའི་དྲུང་དུ་མི་བྱའོ། །དེའི་སྐྱིལ་མོ་ཀྲུང་
གི་གནས་སུ་སྐྱིལ་མོ་ཀྲུང་ཕྱེད་དོ། །ཟག་བྱེད་ཀྱི་སྒོར་སྲོག་ཆགས་མི་འཇུག་པར་བྱ་
བའི་ཕྱིར་གོས་ལ་སོགས་པས་གཡོགས་སོ། །དགེ་སློང་གིས་དགེ་སློང་མ་གཙུག་ལག་
ཁང་དུ་འཇུག་པ་དག་བཟློག་པར་མི་བྱའོ། །དེ་དག་གཏམ་མི་འདྲེ་བ་དང་མི་གདམས་
པ་དང་གསོ་སྦྱོང་དང་དགག་དབྱེ་གཞག་པ་དག་གིས་ཡོངས་སུ་གདུལ་བར་བྱའོ། །
དེས་དགེ་སློང་རྗེས་སུ་གནང་བ་བྱེད་དུ་མ་བཅུག་པར་གཙུག་ལག་ཁང་དུ་འཇུག་པར་མི་
བྱའོ། །ཁྱོད་ནང་དང་བཅས་པ་ཉིད་མ་ཡིན་ན་རྗེས་སུ་གནང་ངོ་ཞེས་སོ། །དྲི་བས་ཞེ་
འགྲས་པ་མེད་པ་ཉིད་ངེས་པར་ཤེས་པར་བྱས་ཏེའོ། །ཞེས་གསུངས་ཏེ། རྐུན་པོས་
གསོད་ཅིང་འཇོམས་པར་བྱེད་པས་ན་ལྭ་བ་ལ་སོགས་པ་གོས་རིན་པོ་ཆེར་གྱུར་པ་

་
བཅངས་པས་ས་ཕྱོགས་དབེན་པ་དགོན་པར་གནས་པར་མི་བྱའོ། །དྲི་མ་བཙན་པའི་
ལྡུམ་བུ་ན་མེ་རུ་ཀའི་ལོ་མ་བསྐམ་པའི་ཕྱེ་མས་ལྭ་བ་ལ་བཏབ་ན་དེའི་དྲིས་ལྭ་བ་ལ་
སྲིལ་ལཾ་སོགས་པའི་སྲོག་ཆགས་དག་མི་འབྱུང་ངོ༌། །ཤིང་ཀུན་གྱི་ཕྱེ་མས་བཏབ་ན་
ཡང་ལྭ་བ་ལ་སྲིལ་ལ་སོགས་པའི་སྲོག་ཆགས་དག་མི་འབྱུང་ངོ༌། །ཤིང་ནིམ་པ་དང་བུ་
ཤུ་ཀའི་ལོ་མ་དག་གི་ཕྱེ་མས་བཏབ་ན་ཡང་ལཱ་བ་ལ་སྲིལ་ལ་སོགས་པའི་སྲོག་ཆགས་
དག་མི་འབྱུང་ངོ༌། །བལྟབས་པའི་གོས་ཀྱི་རིམ་པ་གཅིག་གི་བར་དེར་དེ་དག་གི་ཕྱེ་མ་
སོང་ན་རིམ་པ་གཞན་མ་སོང་བ་དེ་ལ་ཡང་སྲིན་བུ་མི་འབྱུང་བ་ལ་ཤིན་ཏུ་ཕན་པ་ཉིད་དོ། །
དུས་དུས་སུ་གོས་བསྐམ་པ་ཡང་སྲོག་ཆགས་མི་སྐྱེ་བ་དེའི་དོན་ཉིད་ཡིན་ནོ། །དགེ་
སློང་དགོན་པ་པ་ཞིག་གི་དྲུང་དུ་ཆོམ་རྐུན་པ་དག་འོངས་ནས་ཕྱོགས་དང་ལམ་དང་
ཚེས་གྲངས་ལ་སོགས་པ་གང་ཞེས་དྲིས་པ་ལ་ཁོ་བོ་ནི་དགོན་པ་པའོ་ཞེས་ཟེར་ཞིང་
ལན་མ་ཐེབས་པས་དགེ་སློང་དེ་ལ་བརྡེགས་པར་གྱུར་ནས་གསུངས་པ་ནི། དགོན་པ་
པས་གང་དུ་འགྲོ་བའི་ཕྱོགས་དང་ཇི་ལྟར་འགྲོ་བའི་ལམ་རྒྱུས་དང་གཟའ་སོགས་ཚེས་
གྲངས་དང་ཚེས་གཅིག་ལ་སོགས་པ་ཉི་མ་དང་རྒྱུ་སྐར་གང་རྒྱུ་བ་དག་ལ་མཁས་པར་
བྱའོ། །དེ་བཞིན་དུ་དགོན་པ་པ་ལ་ཆོམ་རྐུན་པ་དག་གིས་བདག་ཅག་གྲང་བས་སྦྲེབས་
ཀྱིས་མེ་ཅུང་ཟད་མཆིས་སམ། སྐོམ་པས་ཆུ་མཆིས་སམ། རྨ་ཁར་གླན་པའི་ཕྱེ་དང༌།
རྨ་ཁར་དཀྲི་བའི་རས་དང་། རྨ་ལ་བྱུག་པའི་མར་སོགས་བསླངས་པ་ན་ཁོ་བོ་ནི་དགོན་
པ་པའོ་ཞེས་ཟེར་བ་ན་བརྡེགས་པར་གྱུར་ནས་གསུངས་པ་ནི། མགྲོན་པོ་དང་ཆོམ་
རྐུན་པ་དག་གི་ཕྱིར་དགོན་པ་པས་རྟག་ཏུ་མེ་དང་ཆུ་ཡོད་པར་བྱའོ། །དགོན་པ་པས་
ཕྱེ་དང་རས་མ་དག་དང་སྦྲང་རྩི་དང་ཞུན་མར་དག་ཅི་འབྱོར་བ་ཉེ་བར་བཅང་ཞིང་
གཞག་གོ །དེ་ནི་ཆོམ་རྐུན་པས་གནོད་པ་བཟློག་པའི་ཕྱིར་རོ་ཞེས་ཊཱི་ཀ་ལས་སོ། ། །
དགོན་པ་པས་གལ་ཏེ་ཟས་ལས་ལྷག་རོལ་བྱུང་ན་ཡང་ངོ་སྟེ་ཉེ་བར་གཞག་གོ་ཞེས་
པའོ། །རང་དབང་མེད་པར་སུན་འབྱིན་དུ་འོངས་པའི་མཐའ་དགག་པའི་ཕྱིར་དགེ་

སློང་མས་རྣམ་པ་ཐམས་ཅད་དུ་དགོན་པར་གནས་པར་མི་བྱའོ། །གང་དུ་གནས་པར་
བྱ་ན། དགེ་སློང་མ་རྣམས་ཀྱིས་གྲོང་ཁྱེར་གྱི་ནང་དུ་དབྱར་ཁང་བྱའོ། །དགེ་སློང་མ་
དེས་དབྱར་ཁང་དེའི་ཕྱི་སྒོར་འདུག་པར་མི་བྱའོ། །ཕྱི་རོལ་ནས་མཐོང་བའི་སྐར་ཁུང་
ཆེན་པོའི་ནང་ཕྱོགས་དང་ཕྱི་རོལ་ཀྱི་ཐང་ལ་སོགས་པ་སྣང་ཡལ་ཅན་ཐམས་ཅད་དུ་
དགེ་སློང་མ་འདུག་པར་མི་བྱའོ། །དགེ་སློང་མ་ལམ་གྱི་བཞི་མདོར་འདུག་པར་མི་བྱའོ། །
དགེ་སློང་མ་གོས་མེད་པ་ཅན་གྱིས་རང་གི་ཁྱིམ་སོགས་གནས་གང་དུ་ཡང་འདུག་པར་
མི་བྱའོ། །གོས་མེད་པ་ཅན་གྱིས་འདུག་པར་མི་བྱ་བ་དེ་ལ་རྔུལ་གཟན་ནི་གཅེར་བ་
བསྐྱབ་པའི་གོས་ཉིད་ཡིན་ནོ། །དེས་ན་དགེ་སློང་མ་དེས་རྔུལ་གཟན་གྱོན་ན་གཅེར་
བུར་འདུག་པའི་ཉེས་པ་མི་འབྱུང་ངོ༌། །རྔུལ་གཟན་གྱོན་དུ་ཟིན་ཀྱང་དཔུང་པ་གཉིས་
མ་གཡོགས་པར་ཁྱིམ་པའི་དྲུང་དུ་འདུག་པར་མི་བྱའོ། །དེ་ནི་སྔོན་དགེ་སློང་མ་
རྣམས་དཔུང་པ་གཉིས་མ་གཡོགས་པར་ལས་བྱེད་པ་ན་ཁྱིམ་པ་རྣམས་ཀྱིས་མཐོང་
ནས་ཆགས་པར་གྱུར་པ་ལས་བཅས་སོ། །དགེ་སློང་མས་བསམ་གཏན་སྒོམ་སྐབས་ལྟ་
བུ་དགེ་སློང་མ་དེའི་སྐྱིལ་མོ་དྲུང་གི་འདུག་སྟེང་གིས་འདུག་དགོས་པའི་གནས་སུ་
སྐྱིལ་མོ་དྲུང་ཕྱེད་ཀྱིས་འདུག་པར་བྱ་བ་ཉིད་དོ། །དེ་ལྟར་འདུག་པ་ན་ཟག་བྱེད་ཀྱི་
སྒོར་སྲོག་ཆགས་ཕྲ་མོ་དག་མི་འཇུག་པར་བྱ་བའི་ཕྱིར་ཟག་བྱེད་དེ་གོས་ལ་སོགསཾ་
པས་གཡོགས་སོ། །དེའང་འགྲེལ་ཆུང་ལས། དགེ་སློང་མ་བསམ་གཏན་བྱེད་ན་མོ་
མཚན་དུ་རས་མས་གཡོགས་ལ་རྐང་པ་གཅིག་གི་རྟིང་པས་གླན། རྐང་པ་གཅིག་
བརྐྱངས་ཏེ་བྱ། ཞེས་སོ། །དགེ་སློང་དག་གིས་དགེ་སློང་མ་རྣམས་དགེ་སློང་གི་གཙུག་
ཁང་དུ་འཇུག་པ་དག་བཟློག་པར་མི་བྱའོ། །དགེ་སློང་མ་དེ་དག་ཚུལ་བཞིན་མི་བྱེད་
ན་དེ་དག་ལ་དགེ་སློང་དག་གིས་གཏམ་མི་འདྲེ་བ་དང་། ཟླ་བ་ཕྱེད་ཕྱེད་ཀྱི་མཚམས་
སུ་གདམས་དགོས་ཀྱང་མི་གདམས་པ་དང༌། གསོ་སྦྱོང་གཞག་པ་དང་དགག་དབྱེ་
གཞུག་པ་དག་གིས་ཡོངས་སུ་གདུལ་བར་བྱའོ། །དགེ་སློང་མ་དེས་རང་ཉིད་དགེ་

སློང་གི་གཙུག་ལག་ཁང་དུ་འཇུག་པར་འདོད་ན། འཇུག་པ་དེ་དགེ་སློང་རྗེས་སུ་
གནང་བ་བྱེད་དུ་མ་བཅུག་པར་ཐུག་ཐུབ་ཏུ་དགེ་སློང་གི་གཙུག་ལག་ཁང་དུ་འཇུག་
པར་མི་བྱའོ། །དགེ་སློང་གིས་དེ་ལ་ཇི་ལྟར་རྗེས་སུ་གནང་བར་བྱ་ཞེ་ན། དགེ་སློང་མ་
ཁྱོད་དགེ་སློང་རྣམས་དང་ནང་ཞེ་འགྲས་པ་དང་བཅས་པ་ཉིད་མ་ཡིན་ན་གཙུག་ལག་
ཁང་དུ་འོང་བར་རྗེས་སུ་གནང་ངོ་ཞེས་རྗེས་སུ་གནང་བར་བྱ་དགོས་སོ། །དེ་ལྟར་
སྨྲས་ནས་གནང་བར་བྱའམ་ཞེ་ན། ཞེ་འགྲས་པ་ཅན་ཡིན་ནམ་མ་ཡིན་དྲི་བས་དགེ་
སློང་མ་དེ་དགེ་སློང་རྣམས་ལ་ཞེ་འགྲས་པ་མེད་པ་ཉིད་ངེས་པར་ཤེས་པོར་བྱས་ཏེ་
གནང་བར་བྱའོ། །གསུམ་པ་གནས་སུ་གནོད་པ་བསྲུང་བའི་ཐབས་སོགས་བཤད་པཾ་
ནི། འཕྲེད་གཏན་དང་གནམ་གཟེར་དང་འཁོར་གཏན་དང་སྒོ་ལྕགས་དང་ལྡེའུ་མིག་
ཀྱོག་པོ་དག་གཙུག་ལག་ཁང་བསྡམ་པའི་ཕྱིར་ཡང་དག་པར་སྦྱར་རོ། །དགེ་སྐོས་ཀྱིས་
དགོང་གར་གཙུག་ལག་ཁང་བསྡམས་ནས་སོ་སོར་བརྟག་པར་བྱའོ། །འཇིགས་པ་དང་
བཅས་པ་ཉིད་ཡིན་ན་ཐུན་ཉིད་ཀྱིས་མེལ་ཚེ་བྱའོ། །དེར་གྱུར་པས་ཉལ་བ་དང་སྙོམས་
པར་འཇུག་པ་དག་སྤང་ངོ༌། །དེར་དགེ་འདུན་གྱི་གནས་བརྟན་གྱིས་དགེ་སྐོས་ལ་དམ་
བཞག་བྱས་པ་དྲི་བར་བྱའོ། །གལ་ཏེ་ཡང་དག་པར་སྦྱར་བ་དག་གིས་མ་བསྡམས་པ་
ཉིད་ན་གཙུག་ལག་ཁང་བརླགས་ན་དགེ་སྐོས་འཇལ་དུ་གཞུག་པར་བྱ་བ་ཉིད་ཡིན་ནོ། །
དེ་དག་ཅི་ཙམ་ཉམས་པར་བྱས་པ་དེ་ཙམ་གྱི་ཆ་དག་གོ །ལྡེའུ་མིག་ཀྱོག་པོ་དང་སྒོ་ལྕགས་
བཅང་བར་བྱའོ། །སྡོམ་པ་ཇི་སྙེད་ཡོད་པ་དེ་དག་གིས་སྒོ་མ་བསྡམས་པར་འགྲོ་བར་མི་
བྱའོ། །གལ་ཏེ་གནས་སྟོང་པར་ཞུགས་པར་གྱུར་ན་དེར་ཆག་ཆག་ལ་སོགས་པ་བྱའོ། །
སྣོད་སྤྱད་བརྩམ་པ་མཁོས་སུ་དབབ་པར་བྱའོ། །གལ་ཏེ་བཟོད་ན་བྱི་དོར་བྱའོ། །གལ་
ཏེ་རུང་བར་བྱེད་པ་ཡོད་ན་རྡོ་སྲབ་པར་བྱེད་དུ་གཞུག་གོ །གལ་ཏེ་དེར་ཁྱིམ་པ་དག་
ལྷགས་ན་དེ་དག་ལ་ཆོས་དང་ལྡན་པའི་གཏམ་དང་ནུས་པའི་ཆོས་གཞན་ཡང་བྱའོ། །
ཞེས་གསུངས་ཏེ། འཕྲེད་གཏན་དང་གནུམ་གཟེར་དང༌། འཁོར་གཏན་དང༌ སྒོ་

ལྕགས་དང༌། སྒོ་ལྕགས་ཞེས་སྨོས་པས་ནི་སྒོ་གཏན་ཡང་བརྗོད་པ་ཡིན་ནོ་ཞེས་ཊཱི་ཀ་
ལས་སོ། །ལྡེའུ་མིག་ཀྱོག་པོ་དག་གཙུག་ལག་ཁང་གི་སྒོ་བསྡམ་པའི་ཕྱིར་ཡང་དག་
པར་སྦྱར་རོ་སྟེ་སྟ་གོན་བྱའོ་ཞེས་པའོ། །དགེ་སྐོས་ཀྱིས་དགོང་གར་མཚན་མོའི་ཐུན་
དང་པོའི་ཆར་གཙུག་ལག་ཁང་གི་སྒོ་ལ་སོགས་པ་ལེགས་པར་བསྡམས་ནས་རྐུན་པོ་
ཡོད་མེད་སོ་སོར་བརྟག་པར་བྱའོ། །གཙུག་ལག་ཁང་ཆོམ་རྐུན་གྱིས་འཇིགས་པ་དང་
བཅས་པ་ཉིད་ཡིན་ན་དགེ་སློང་རྣམས་ཀྱིས་ཐུན་དུ་ཀླག་པའི་ཐུན་པ་ཉིད་ཀྱིས་མེལ་
ཚེ་བྱའོ། །མེལ་ཚེའི་ཐུན་པ་དེར་གྱུར་པས་ཉལ་བ་དང་ཏིང་ངེ་འཛིན་ལ་སྙོམས་པར་
འཇུག་པ་དག་ངེས་པར་སྤང་ངོ༌། །གཙུག་ལག་ཁང་དེར་དགེ་འདུན་གྱི་གནས་བརྟན་
གྱིས་དགེ་སྐོས་ལ་ཁྱོད་ཀྱིས་གཙུག་ལག་ཁང་གི་སྒོ་བཅད་དམ་སོ་སོར་བརྟགས་སམ་
ཞེས་དམ་བཞག་བྱས་པ་ཉིད་དྲི་བར་བྱའོ། །གལ་ཏེ་འཕྲེད་གཏན་ལ་སོགས་པ་སྡོམ་
བྱེད་ལྔ་པོ་ཡང་དག་པར་སྦྱར་བ་སྟེ་སྟ་གོན་བྱས་པ་དག་གིས་གཙུག་ལག་ཁང་གི་སྒོ་
མ་བསྡམས་པ་ཉིད་ཡིན་ན། ཆོམ་རྐུན་པ་དག་གིས་གཙུག་ལག་ཁང་གི་རྫས་བོར་
བརླགས་བྱུང་ན་ཅི་ཙམ་བརླགས་པ་དེ་དགེ་སྐོས་སྐྱིན་པ་འཇུལ་དུ་གཞུག་པར་བྱ་བ་
ཉིད་ཡིན་ནོ། །སྡོམ་བྱེད་ལྔ་པོ་དེ་དག་ལས་གཅིག་གམ། གཉིསཾ་སམ། མང་པོ་ཅི་
ཙམ་སྡོམ་པའི་བྱ་བ་ཉམས་པར་བྱས་པ་དེ་ཙམ་གྱི་ཆ་དག་གོ་ཞེས་དེ་ཙམ་གྱི་ཆ་དག་
དགེ་སྐོས་ལ་འཇལ་དུ་གཞུག་པར་བྱ་བ་ཉིད་ཡིན་ནོ་ཞེས་སྔ་མར་སྦྱར་རོ། །དེའང་
གཅིག་གིས་མ་བསྡམས་ན་ཆ་གཅིག གཉིས་ཀྱིས་མ་བསྡམས་ན་ཆ་གཉིས། གསུམ་
གྱིས་མ་བསྡམས་ན་ཆ་གསུམ། བཞིས་མ་བསྡམས་ན་ཆ་བཞི། ལྔ་ཆར་གྱིས་མ་
བསྡམས་ན་སྐྱིན་པ་རིལ་གྱིས་འཇལ་དུ་གཞུག་གོ །གལ་ཏེ་ཐམས་ཅད་བསྡམས་ཡོད་
ཀྱང་བོར་བརླགས་བྱུང་ན་ནི་སྐྱིན་པ་འཇལ་ཏུ་མི་དབབ་སྟེ། འགྲེལ་ཆུང་ལས། གཏན་
པ་རྣམ་པ་ལྔས་བསྡམས་པ་ལས་ནང་ནས་ནོར་ཞིག་སྟོར་ན་གཙུག་ལག་ཁང་སྐྱོང་ལ་
སྐྱིན་པ་མི་དབབ། ཅེས་གསུངས་པ་ལྟར་རོ། །དགེ་སློང་དང་དགེ་སློང་མ་ཐམས་ཅད་

།
ཀྱིས་རང་རང་གི་གནས་ཁང་གི་སྒོ་སྡོམ་བྱེད་ལ་ཡང་ལྡེའུ་མིག་ཀྱོག་པོ་དང་སྒོ་ལྕགས་
བཅང་བར་བྱའོ། །འཕྲེད་གཏན་ལ་སོགས་པ་སྡོམ་པར་བྱེད་པ་ཇི་སྙེད་ཡོད་པ་དེ་
དག་གིས་སྒོ་མ་བསྡམས་པར་གཞན་དུ་འགྲོ་བར་མི་བྱའོ། །གལ་ཏེ་གནས་སྟོང་པར་
ཞུགས་པར་གྱུར་ན་དེར་ཆག་ཆག་དང་ཕྱག་དར་དང་ཞོལ་ཞལ་ལ་སོགས་པ་བྱའོ། །
གནས་གང་དུ་ཞུགས་པར་གྱུར་པ་དེ་ན་སྣོད་སྤྱད་དག་བསྡུ་བསོག་སོགས་མ་བྱས་པར་
བཅུམ་པ་སྟེ་བཀྲམ་པར་འདུག་ན་དེ་དག་གནས་ཇི་ལྟ་བ་བཞིན་དུ་མཁྱོས་སུ་དབབ་
པ་སྟེ་རང་གནས་སུ་འཇོག་པར་བྱའོ། །གལ་ཏེ་སྣོད་སྤྱད་དེ་དག་བཀྲུ་བཤལཾ་སོགས་
བྱི་དོར་བྱ་བ་དེ་བཟོད་ཅིང་འོས་པ་ཡིན་ན་བྱི་དོར་བྱས་ནས་རང་གནས་སུ་འཇོག་པར་
བྱའོ། །གནས་སྟོང་པ་དེ་ན་གལ་ཏེ་སྐྱེ་བའི་ཆོས་རུང་བར་བྱེད་པ་པོ་རྩེ་རྒོད་དང་དགེ་
ཚུལ་ལ་སོགས་པ་བསྙེན་པར་མ་རྫོགས་པ་ཡོད་ན་གཙུག་ལག་ཁང་དུ་སྐྱེས་པའི་རྩྭ་སྔོ་
ལ་སོགས་པ་ལྷབ་ལྷུབ་དག་འཐོག་ཅིང་སྲབ་པར་བྱེད་དུ་གཞུག་གོ །གནས་སྟོང་པ་
དེར་ཞུགས་ཏེ་གནས་པ་ན་གལ་ཏེ་གཙུག་ལག་ཁང་དེར་ཁྱིམ་པ་དགུ་ལྷགས་ན་སྟེ་
སླེབས་ན། ཁྱིམ་པ་དེ་དག་ལ་ཆོས་དང་ལྡན་པའི་གཏམ་བྱ་བ་དང་། ཟས་སྐོམ་སྦྱིན་
པ་དང་། རང་འགྲེལ་ལས་གཡར་གཟིགས་ཞེས་གཟིགས་མོ་ལ་སོགས་པ་ནུས་པའི་
ཆོས་གཞན་ཡང་བྱའོ། །གཉིས་པ་ཕྱི་རོལ་ཀྱི་སྐབས་ནི། ཤིང་ལྗོན་པ་བསྐྱེད་པ་མི་
རུང་བ་མ་ཡིན་ནོ། །དེ་བསྐྱེད་ནས་མི་བསྐྱང་བར་མི་བྱའོ། །དེའི་ཤིང་ལྗོན་པ་ནི་མེ་
ཏོག་ཆགས་ཀྱི་བར་དུའོ། །གཞན་ནི་འབྲས་བུའི་བར་དུའོ། །ཡུན་རིང་བ་ཉིད་ན་ལོ་
ལྔར་རོ། །འདི་ལ་དགེ་སློང་བསྐོས་པ་ནི་རང་ཉིད་དང་འདྲའོ། །ལག་པ་དག་དང་རྐང་
པ་དག་བཀྲུ་བ་དང་སོ་ཤིང་དོར་བ་དང་ལྷུང་བཟེད་བཀྲུ་བ་དང་ཁྲུས་བྱ་བ་ནི་བཅུ་བ་
ཡིན་ནོ། །གྲང་བ་བསྐྱབ་པའི་ཕྱིར་ཁང་བུའི་སྦུབས་བྱའོ། །དབུགས་དབྱུང་བའི་ཕྱིར་
དེ་ལ་སྐར་ཁུང་གདོད་དོ། །གཡོགས་མས་དགབ་བོ། །སོ་ག་མི་ཚ་བར་བྱ་བའི་ཕྱིར་དེ་
བསལ་ལོ། །དབྱར་དག་ནི་མི་འདུལ་བར་བྱ་བའི་ཕྱིར་སྔ་མ་ཡང་ངོ་། །ཆུའི་ཡུར་བ་

གདོད་དོ། །རྩ་བའི་འོངས་ཡལ་བར་མི་དོར་རོ། །འཁོར་རྣམ་པར་དབྱེ་བའི་བྱེ་བྲག་
གིས་བྱི་དོར་བྱའོ། །ཁ་ཅིག་ཏུ་སོ་ཤིང་བཟའ་བ་དང་། ཁ་ཅིག་ཏུ་ཁ་བཀྲུ་བ་དང་། ཁ་
ཅིག་ཏུ་རྐང་པ་དག་བཀྲུ་བ་དེ་ལྟ་བུས་དེ་ལ་འཇུག་པ་ཉིད་མ་ཡིན་པས་སོ། །མེ་ཏོག་
དང་འབྲས་བུ་བསྲུང་བའི་ཕྱིར་དགེ་སློང་དག་བསྐོ་བར་བྱའོ། །ཟན་གྱི་དུས་ཀྱི་ཆེད་
ཉིད་དུ་གཞན་དག་གོ །དེ་དག་གིས་ཆེས་དང་པོར་ཟན་ཟོས་ཏེ་འགྲོ་བར་བྱའོ། །ཞེས་
གསུངས་ཏེ། དགེ་སློང་གིས་གཙུག་ལག་ཁང་གི་ཉེ་འཁོར་དག་ཏུ་ཤིང་ལྗོན་པ་བསྐྱེད་
པ་མི་རུང་བ་མ་ཡིན་ནོ། །ཤིང་ལྗོན་པ་དེ་བསྐྱེད་ནས་མི་བསྐྱང་བར་མི་བྱའོ། །མ་
བསྐྱངས་ན་ཉེས་བྱས་འབྱུང་བར་འགྲེལ་ཆུང་ལས་གསུངས་སོ། །དུས་ཇི་སྲིད་དུ་བསྐྱང་
བར་བྱ་ཞེ་ན། མེ་ཏོག་དེའི་ཤིང་ལྗོན་པ་ནི་མེ་ཏོག་ཆགས་ཀྱི་བར་དུ་བསྐྱང་བར་བྱའོ། །
དེ་ལས་གཞན་འབྲས་བུའི་ཤིང་ལྗོན་པ་ནི་འབྲས་བུའི་སྟེ་འབྲས་བུ་ཆགས་ཀྱི་བར་དུ་
བསྐྱང་བར་བྱའོ། །མེ་ཏོག་དང་འབྲས་བུའི་ཤིང་དེ་གཉིས་ཡུན་རིང་བ་ཉིད་ན་ལོ་ལྔར་
རོ་སྟེ་ལོ་ལྔར་བསྐྱང་བར་བྱའོ་ཞེས་པའོ། །ཤིང་ལྗོན་པ་བསྐྱང་བ་འདི་ལ་དགེ་སློང་
གཞན་ལ་བཅོལ་ཞིང་བསྐོས་ཏེ་བསྐོས་པ་དེས་བསྐྱངས་པ་ནི་རང་ཉིད་ཀྱིས་བསྐྱངས་
པ་དང་འདྲའོ། །དེའང་ལུང་ལས། དགེ་སློང་ཀུན་དགའ་ར་བ་བསྐྱེད་པས་ལོ་ལྔར་གར་
ཡང་འགྲོ་བར་མི་བྱའོ། །གལ་ཏེ་འགྲོ་ན་དགེ་སློང་ལ་རྗེས་སུ་གཏད་དེ་འགྲོ་བར་བྱའོ། །
ཞེས་གསུངས་སོ། །ཤིང་ལྗོན་པ་དེ་ཆུ་བཅུ་བའམ་བླུགས་པས་བསྐྱང་དགོས་ན། དེས་
ཇི་ལྟར་བསྐྱང་ཞེ་ན། ཤིང་ལྗོན་པ་བསྐྱེད་པ་དེའི་དྲུང་དུ་ལག་པ་དག་དང་རྐང་པ་དག་
བཀྲུ་བ་དང་། དེར་སོ་ཤིང་དོར་བ་སྟེ་སོ་ཤིང་འཆའ་ཞིང་སོ་བཀྲུ་བ་དང་། ལྷུང་བཟེད་
བཀྲུ་བ་དང་། ཁྲུས་བྱ་བ་ནི་ཤིང་ལྗོན་པ་བསྐྱེད་པའི་ཆེད་དུ་ཆུ་བཅུ་བའམ་བླུགས་པ་
ཡིན་ནོ། །དགུན་གྲང་བ་བསྐྱབ་པའི་ཕྱིར་ཤིང་དེའི་སྟེང་དུ་ཁང་བུའི་སྦུབས་བྱའོ། །
དབུགས་རླངས་ཕྱིར་དབྱུང་བའི་ཕྱིར་ཁང་བུའི་སྦུབས་དེ་ལ་སྐར་ཁུང་གདོད་དོ། །
གྲང་བ་བསྐྱབ་པའི་ཕྱིར་ཁང་བུའི་སྦུབས་དེའི་སྟེང་གཡོགས་མས་དགུབ་བོ། །སོ་ག་

ཤིང་ལྗོན་པ་མི་ཚུ་བར་བྱ་བའི་ཕྱིར་གཡོགས་མ་དེ་བསལ་ལོ། །དབྱར་དགུ་ནི་ཤིང་
ལྗོན་པ་དེ་མི་འདུལ་བའམ་མི་རུལ་བར་བྱ་བའི་ཕྱིར་སྔ་མ་ཁང་བུའི་སྦུབས་དེ་ཡང་ངོ་
སྟེ་དེ་ཡང་བསལ་ལོ་ཞེས་པའོ། །ཁང་བུའི་སྦུབས་དེ་ལ་ཆུའི་ཡུར་བ་ཞེས་ཆུ་འགྲོ་བའི་
ཆུ་ཁུང་གདོད་དོ། །མེ་ཏོག་དང་འབྲས་བུ་འབྱུང་བའི་གཞིའམ་རྩ་བའི་རང་བཞིན་གྱི་
ཤིང་ལྗོན་པའི་འོངས་མེ་ཏོག་དང་འབྲས་བུ་ལ་སོགས་པའི་ཐོག་ཡལ་བར་མི་དོར་རོ། །
ཤིང་ལྗོན་པ་མང་དུ་བསྐྱང་ན་དགེ་སློང་གི་འཁོར་སློབ་མ་མང་ཉུང་གི་རྣམ་པར་དབྱེ་
བའི་བྱེ་བྲག་གིས་སྐལ་སྐལ་དུ་བགོས་ཏེ་བྱི་དོར་རམ་བསྐྱང་བར་བྱའོ། །དེའང་ཤིང་
ལྗོན་པ་ཁ་ཅིག་ཏུ་སོ་ཤིང་གི་རྩེ་མོ་སོའི་བར་དུ་ཅུང་ཟད་བཟའ་ཞིང་རྩེ་མོ་ལོང་ལོང་
པོར་གྱུར་པ་དེས་སོ་དྲུད་ནས་ཆུས་བཀྲུ་བ་དང་། ཤིང་ལྗོན་པ་ཁ་ཅིག་ཏུ་ཁུ་བཀྲུ་བ་
དང་། ཁ་ཅིག་ཏུ་རྐང་པ་དག་བཀྲུ་བ་རྣམ་པ་དེ་ལྟ་བུས་བསྐྱང་བར་བྱ་སྟེ། ཤིང་ལྗོན་
པ་གཅིག་པུ་དེ་ལ་དེ་དག་འཇུག་པ་ཉིད་མ་ཡིན་པས་སོ། །དེ་བཞིན་དུ་ཊཱི་ཀ་ལས།
བྱི་དོར་གྱི་ལས་ཀྱི་ལྷག་མ་སྨེད་ལ་སོགས་པ་གདབ་པ་དང་། ཁང་བུའི་སྦུབས་བྱ་བ་ལ་
སོགས་པ་རང་གིས་བསྐྱེད་པ་ལ་བྱ་བ་བསྟན་པ་གང་ཡིན་པ་དེ་དག་ལ་ཡང་ཅི་རིགས་
པར་ཁ་བཀྲམ་སྟེ་བྱ་བར་རིག་པར་བྱའོ། །ཞེས་སོ། །སྔར་ལྟར་ཤིང་ལྗོན་པ་བསྐྱངས་
ཏེ་དཔྱིད་མེ་ཏོག་སྐྱེས་པ་དང་སྟོན་འབྲས་བུ་ཆགས་པ་བསྲུང་བའི་ཕྱིར་དགེ་སློང་དག་
བསྐོ་བར་བྱའོ། །སྲུང་མའི་དགེ་སློང་དག་གི་ཟན་གྱི་སྟེ་ཟན་ཟ་བའི་དུས་ཀྱི་ཆེད་ཉིད་
དུ་དགེ་འདུན་གྱིས་དགེ་སློང་གཞན་དག་གོ་ཞེས་གཞན་དག་བསྐོས་ཏེ་བརྗེའོ་ཞེས་
པོའོ། །གཞན་གྱི་ཟན་གྱི་ཆེད་དུ་བསྐོས་པའི་དགེ་སློང་དེ་དག་གིས་དགེ་འདུན་ལས་
ཀྱང་ཆེས་དང་པོར་ཟན་ཟོས་ཏེ་འགྲོ་བར་བྱའོ། །སྲུང་མའི་དགེ་སློང་ནི་དགེ་སློང་ཕལ་
དང་ཐབས་གཅིག་ཏུ་བཟའ་ཞེས་འགྲེལ་ཆུང་ལས་སོ། །གཉིས་པ་ཀློག་ཏུ་འཇུག་པ་
སོགས་ཀྱི་བྱ་བའི་སྐབས་ལ་གསུམ། ཀློག་ཏུ་འཇུག་པ་སོགས་ཀྱི་སྐབས་དང༌། ཀློག་
པར་བྱེད་པའི་སྐབས་དང༌། བཟོ་རྗེས་སུ་སྒྲུབ་པར་བྱེད་པའི་སྐབས་སོ། །དང་པོ་ནི།

ཀློག་ཏུ་འཇུག་པས་བསྙེན་བཀུར་ཆེས་མང་པོ་བྱེད་པ་དང་། མི་ནུས་པ་ལ་ལོགས་ཤིག་
ཏུ་བྱ་བས་ཀྱང་རྗེས་སུ་བརྩེ་བར་བྱའོ། །དེའི་འདུལ་བ་བཟུང་སྟེ་དེའི་ལུང་དབོག་པ་
དང་ཁ་ཏོན་བྱ་བ་དང་དམིགས་ཀྱིས་འདྲི་བ་སྦྱིན་པ་དག་གིས་དགེ་སློང་མ་ལ་རྗེས་སུ་
བརྩེ་བར་བྱའོ། །ཡི་གེར་བྲི་བར་བྱའོ། །དྲན་པ་དང་འཛིན་པར་མི་ནུས་པས་འདུལ་
བའོ། །དེ་མི་བྲི་བར་བྱ་བ་ཉིད་ཡིན་ནོ། །འདི་ལ་སོ་སོར་ཐར་པ་ནི་དེ་དང་འདྲའོ། །དེ་
དང་ལྡན་པ་ཡང་ངོ་། །གང་ཟག་གི་ཡང་ངོ་། །མཚན་མ་བྱ་བ་ལ་ནི་ཉེས་པ་མེད་དོ། །
དགེ་འདུན་གྱི་གནས་མལ་ལ་མིང་ཡི་གེར་བྲིའོ། །འདི་ནི་ཆེ་གེ་མོའི་གཙུག་ལག་ཁང་
མིང་འདི་ཞེས་བྱ་བ་སྦྱིན་པར་བྱ་བའི་ཆོས་སོ་ཞེས་སོ། །གོས་དག་ལ་ཡང་ངོ་། །རྣམ་པ་
དེ་ལྟར་གཞན་ལ་ཡང་ངོ༌། །ཞེས་གསུངས་ཏེ། ཀློག་ཏུ་འཇུག་པས་ཏེ་ཀློག་པའི་སློབ་
དཔོན་གྱིས། རང་གི་དྲུང་ན་འདུག་པའི་སློབ་མ་རང་ལ་འཕྲལ་གྱི་བྱ་བ་བསྒྲུབ་ཅིང་
བསྙེན་བཀུར་ཆེས་མང་པོ་བྱེད་པ་དང༌། སྤྱི་ཚོམས་སུ་བཤད་པ་དེས་གཞན་དང་འདྲ་
བར་ཚིག་འཛིན་པར་མི་ནུས་ཤིང་དོན་གོ་བར་མི་ནུས་པ་ལ་ལོགས་ཤིག་ཏུ་ལུང་
དབོག་པ་དང་ཞིབ་ཏུ་བཤད་པར་བྱ་བས་ཀྱང་རྗེས་སུ་བརྩེ་བར་བྱའོ། །དགེ་སློང་
གིས་དགེ་སློང་མ་དེའི་འདུལ་བ་བཟུང་སྟེ་དགེ་སློང་མའི་འདུལ་བ་དེའི་ལུང་སྔར་མ་
ཕོག་པ་དབོག་པ་དང༌། སྔར་ཕོག་ཟིན་པའི་ཚིག་ཁ་ཏོན་བྱ་བ་དང༌། བརྗེད་པའམ་ཐེ་
ཚོམ་ཟ་ནས་དམིགས་ཀྱིས་འདྲི་བ་ལ་ལན་སྦྱིན་པ་དག་གིས་དགེ་སློང་མ་ལ་རྗེས་སུ་
སྙིང་བརྩེ་བར་བྱའོ། །དགེ་སློང་གིས་བཟོ་རྗེས་སུ་བསྒྲུབ་པ་སྤྱིར་བཀག་ཀྱང་གཞན་
ལ་སྤྲིངསཾ་ཡིག་ལཾ་སོགས་པའི་ཡི་གེར་བྲི་བར་བྱ་བ་སྟེ། བྲི་བ་ལ་ཚུལ་དང་མི་མཐུན་
པ་མེད་པར་ཤེས་པར་བྱའོ། །དེ་ལས་གཞན་ཆོས་དང་འགལ་བའི་ཡི་གེ་ནི་སྡོམ་
བརྩོན་གྱིས་བྲིར་མི་རུང་སྟེ། འོན་ཀྱང་དེང་དུས་ཀྱི་རབ་བྱུང་གི་ཚུལ་འཛིན་པ་འགའ་
རེས་སྙན་ངག་རྩོམ་པ་ལ་ཉམས་ཐོན་དགོས་ཞེས་མཁས་མདོག་གིས་ཁ་ཕོ་ཆེར་
བསྒྲགས་ཏེ། ཆོས་དང་མཐུན་པའི་སྙན་རྩོམ་བརྗོད་བྱའི་དོན་ཟབ་ཅིང་། རྗོད་བྱེད་ཀྱི་

ཚིག་སྙན་པ་འབྲི་བ་ལ་སྔར་ནས་བློ་ཁ་ཆེར་མ་ཕྱོགས་པས་འབྲི་བར་རྔོ་མ་ཐོགས་ནས།
འཇིག་རྟེན་པའི་ཁ་དཔེ་ལ། སེམས་ཀྱི་ལོ་མ་ཁ་རུ་བུད་ཅེས་པ་ལྟར་རབ་ཏུ་བྱུང་བའི་
ཚུལ་དང་མི་འཚམས་པ་བུད་མེད་ལ་བརྩེ་དུང་གི་ཚིག་མང་པོ་དང་། དགོས་མེད་དུ་
རང་རིགས་ཀྱི་གྲོགས་གཞན་ལ་འཕྱ་སྨོད་དང་ཟུར་ཟ་དམའ་འབེབས་སོགས་འཛེམ་
མེད་དུ་འབྲི་ཞིང་། ད་དུང་གྲགས་འདོད་སོགས་ཀྱིས་དེ་དག་དེབ་ཐོག་ཏུ་བཞག་ནས་
གང་དགར་འགྲེམ་པར་བྱེད་པ་ནི་ཁྱིམ་པ་སུན་འབྱིན་གྱི་རྒྱུ་རུ་འགྲོ་ཉེན་ཆེ་ཞིང་། དགེ་
སྦྱོང་གི་ཚུལ་དང་ཡང་རྩ་བ་ནས་འགལ་བའི་ཕྱིར་ནང་རྟེན་རྣམས་ཕྱི་རུ་མཇལ་ཁ་མི་
གནང་བར་ཞུ་ཞེས་ཐལ་མོ་སྦྱར་རོ། །གཞན་ཡང་དེ་ལྟར་འབྲིར་མི་རུང་བ་ནི་སྤྲིངས་
ཡིག་གི་ལམ་ནས་བུད་མེད་ལ་གནས་ངན་ལེན་གྱི་ཚིག་སྨྲས་ན་སྦོམ་པོ་འབྱུང་བ་དང་།
སྤྲིངས་ཡིག་གི་ལམ་ནས་དགེ་སློང་དང་དགེ་ཚུལ་སོགས་ཀྱི་སྐྱོན་ནས་སྨྲས་ན་ཉེས་བྱས་
འབྱུང་བར་ལུང་ཞུ་བ་ལས་གསུངས་པ་ལ་སོགས་པའི་གནད་ཀྱིས་ཀྱང་ཤེས་སོ། །གང་
གིས་འདུལ་བའི་ཚིག་དང་དོན་སྔར་བཟུང་ཡང་དྲན་པར་མི་ནུས་པ་དང་དང་པོ་ནས་
འཛིན་པར་མི་ནུས་པས་འདུལ་བ་ལུང་གཞི་ཡི་གེར་བྲི་བར་བྱའོ། །འདུལ་བ་དེ་དྲན་
པ་དང་འཛིན་པར་བྱ་བའི་དོན་ལས་གཞན་དུ་ཡི་གེ་མི་བྲི་བར་བྱ་བ་ཉིད་ཡིན་ནོ། །དེ་
ནི་འདུལ་བའི་བཅས་པ་རྣམས་གཞན་རབ་ཏུ་མ་བྱུང་བོ་རྣམས་ཀྱིས་ཤེས་མི་རུང་བ་
སོགས་ཀྱི་དབང་གིས་ཡིན་ནོ། །ཡི་གེར་བྲི་བ་དང་མི་བྲི་བ་འདི་ལ་དགེ་སློང་ཕ་མའི་
སོ་སོར་ཐར་པ་ནི་འདུལ་བ་དེ་དང་འདྲ་བར་དྲན་པ་དང་འཛིན་པར་མི་ནུས་པས་ནི་སོ་
སོར་ཐར་པའི་མདོ་ཡི་གེར་བྲི་བར་བྱའོ། །དྲན་པ་དང་འཛིན་པར་ནུས་ན་ནི་སོ་སོར་
ཐར་པའི་མདོ་ཡི་གེར་བྲི་བར་མི་བྱའོ། །འདུལ་བ་དེ་དང་ལྡན་པ་དང་སོ་སོར་ཐར་པ་
དེ་དང་ལྡན་པ་ཡང་ངོ་ཞེས་དེ་དང་ལྡན་པ་ཡང་ཡི་གེར་བྲི་བ་དང་མི་བྲི་བ་འདི་ལ་
འདུལ་བ་དེ་དང་འདྲའོ་ཞེས་སྔ་མར་སྦྱར་རོ། །དེ་ལ་འདུལ་བ་དང་ལྡན་པ་དང་སོ་སོར་
ཐར་པ་དང་ལྡན་པ་ཞེས་བྱ་བ་ནི་རང་འགྲེལ་ལས། རྣམ་པར་འབྱེད་པ་དང་དེར་
619

གཏོགས་པའི་ཕྲན་ཚེགས་དང་གླེང་གཞི་དང་སིལ་བུ་དང་ཞུ་བ་ལ་སོགས་པ་ནི་སོ་སོར་
ཐར་པ་དང་ལྡན་པ་ཉིད་ཀྱིས་བསྟན་ཏོ། །གཞིར་གཏོགས་པའི་ཕྲན་ཚེགས་དང་གླེང་
གཞི་དང་སིལ་བུ་དང་ཞུ་བ་ལ་སོགས་པ་ནི་འདུལ་བ་དང་ལྡན་པ་ཉིད་ཀྱིས་བསྟན་ཏོ། །
ཞེས་སོ། །ལྷུང་བཟེད་ལ་སོགས་པ་གང་ཟག་གི་དངོས་པོ་ལ་བདག་པོ་གང་ཟག་གི་
མིང་ཡང་ངོ་སྟེ་མིང་ཡི་གེར་བྲི་བར་མི་བྱའོ་ཞེས་པའོ། །འགྲེལ་ཆུང་ལས། གང་ཟག་
གི་གོས་ཀྱི་མཐའ་དང་རྒྱ་ལ་མིང་རུས་མི་བྲི། ཞེས་སོ། །ཡོངས་སུ་ཤེས་པར་བྱ་བའི་
ཕྱིར་ལྷུང་བཟེད་ལ་སོགས་པ་ལ་མཚན་མ་བྱ་བ་ལ་ནི་ཉེས་པ་མེད་དོ། །དགེ་འདུན་
གྱི་གནས་མལ་ཁྲི་དང་ཁྲིའུ་སོགས་ལ་མིང་ཡི་གེར་བྲིའོ། །ཇི་ལྟར་བྲི་ཞེ་ན། རྫས་འདི་
ནི་སྦྱིན་བདག་ཆེ་གེ་མོའི་གཙུག་ལག་ཁང་མིང་འདི་ཞེས་བྱ་བ་ལ་སྦྱིན་པར་བྱ་བའི་
ཆོས་སོ་ཞེས་བྲི་བར་བྱ་དགོས་སོ། །དགེ་འདུ་གྱི་མལ་སྟན་ནོ་ཞེས་ཡི་གེར་མི་བྲི་ཞེས་
འགྲེལ་ཆུང་ལས་སོ། །དགེ་འདུན་གྱི་གོས་དག་ལ་ཡང་ངོ་སྟེ་ཡི་གེར་དེ་ལྟར་བྲི་བར་
བྱའོ་ཞེས་པའོ། །གནས་མལ་གྱི་རྣམ་པ་དེ་ལྟར་དུ་སྣོད་སྤྱད་ལ་སོགས་པ་གཞན་ལ་
ཡང་ངོ་ཞེས་ཡི་གེར་བྲི་བར་བྱའོ་ཞེས་པའོ། །གཉིས་པ་ནི། སངས་རྒྱས་ཀྱི་བཀའ་
སྡེབ་སྦྱོར་དང་ཚིག་དང་རིམ་པ་ལ་གཞོལ་བ་ཉིད་ཀྱིས་སྦྱར་ཏེ་བཀླག་པར་མི་བྱའོ། །
གཞན་ལ་ལེགས་པར་གོ་བར་བྱེད་ནུས་ཤིང་སངས་རྒྱས་ཀྱི་བཀའ་ལ་བརྩོན་པ་ཉིད་མི་
གཏོང་ན་ཕྱི་རོལ་པའི་བསྟན་བཅོས་དག་གཟུང་བར་བྱའོ། །དེའི་དུས་ནི་ཉི་མའི་སུམ་
ཆ་བདེ་བ་མ་ཡིན་པའོ། །མཚན་མོ་ཡང་ངོ་། །གསང་སྔགས་ཕན་འདོགས་པར་བྱེད་པ་
དག་གཟུང་བར་བྱའོ། །སྒྱུར་བར་བྱའོ། །གནོད་པར་བྱེད་པ་ནི་མི་བྱའོ། །དེ་དག་གི་
ཕྱག་གི་གནས་སུ་དཀོན་མཆོག་གསུམ་བརྗོད་པར་བྱའོ། །ལྷ་གཞན་ལ་ནི་ཕྱག་མི་བྱའོ། །
མཆོད་པ་མི་བྱའོ། །བཀུར་སྟི་མི་བྱའོ། །གནས་སུ་ཕྱིན་ན་མངོན་སུམ་དུ་འགྲེང་སྟེ་སེ་
གོལ་གྱི་སྒྲས་གོ་བར་བྱས་ནས་གཙུག་ལག་གི་ཚིགས་སུ་བཅད་པ་གདོན་པས་དེ་ལ་
ཕན་གདགས་པར་བྱའོ། །ཞེས་གསུངས་ཏེ། སངས་རྒྱས་ཀྱི་ཞལ་ནས་གསུངས་པའི་

བཀའ་ཉིད་སྡེབ་སྦྱོར་ཏེ་བཀླག་པའི་རྣམ་པ་ཐུང་ངུ་ལས་རིང་པོར་སྦྱར་ཏེ་ཀློག་པ་ལ་
སོགས་པ་དང་། ཚིག་རེ་རེར་ཕྱེ་སྟེ་བཀླག་པར་བྱ་བ་རྣམས་མི་ཕྱེ་བར་རྒྱུན་ཆགས་སུ་
སྦྱར་ཏེ་ཀློག་པ་དང༌། ཚིག་སྔ་ཕྱིའི་གོ་རིམ་གྱི་རིམ་པ་ལ་རང་གིས་གཞན་དུ་སྦྱར་བ་སྟེ།
དེ་དག་དེ་ཁོ་ན་ལྟར་དུ་གྱུར་ཅིག་སྙམ་དུ་དེ་ལ་སེམས་གཞོལ་བ་ཉིད་ཀྱིས་ཚིག་ཇི་ལྟར་
གསུངས་པ་དེ་ལས་བཟློག་པར་རང་གིས་སྦྱར་ཏེ་བཀླག་པར་མི་བྱའོ། །དགེ་སློང་
གང་གིས་གཞན་ལ་ཚིག་དོན་ལེགས་པར་གོ་བར་བྱེད་ནུས་ཤིང་ཕས་ཀྱི་རྒོལ་བ་
བཟློག་ནུས་པས་ནི་རྣམ་པ་ཐམས་ཅད་དུ་སངས་རྒྱས་ཀྱི་བཀའ་འཆད་ཉན་དང་ཁ་
ཏོན་བྱེད་པ་ལ་སོགས་པ་ལ་བརྩོན་པ་ཉིད་མི་གཏོང་ན་མུ་སྟེགས་ཅན་སུན་ཕྱུང་བའི་
ཕྱིར་ཕྱི་རོལ་པའི་བསྟན་བཅོས་ཀྱི་ཚིག་དོན་དག་བཟུང་བར་བྱའོ། །བཀའ་ལ་བརྩོན་
པ་མི་གཏོང་བ་དེའི་ཚད་ནི། ཉིན་གཅིག་དུས་གསུམ་དུ་བྱས་པའི་སྔ་དྲོ་དང་ཕྱི་དྲོའི་
དུས་གཉིས་སུ་སངས་རྒྱས་ཀྱི་གསུང་རབ་བཀླག་པ་ལ་སོགས་པ་བྱ་ཞིང༌། ཕྱི་རོལ་
པའི་བསྟན་བཅོས་གཟུང་བ་དེའི་དུས་ནི་ཉི་མའི་སུམ་ཆུ་བདེ་བ་མ་ཡིན་པ་སྟེ། དེའང་
ཉི་མའི་སུམ་ཆ་ཉིན་གུང་ལ་ལུས་ཉོབ་པ་དང་སེམས་མི་གསལ་ཞིང་ལུས་སེམས་ལས་
སུ་མི་རུང་བས་མི་བདེ་བའི་དུས་ཡིན་ལ་དུས་དེར་གཟུང་བར་བྱའོ་ཞེས་པའོ། །ཕྱི་
རོལ་པའི་བསྟན་བཅོས་གཟུང་བ་དེའི་དུས་མཚན་མོ་ཡང་ངོ་སྟེ་སུམ་ཆ་བདེ་བ་མ་ཡིན་
པའོ། །དུག་གི་གནོད་པ་སེལ་བ་ལ་སོགས་པའི་གསང་སྔགས་ཕན་འདོགས་པར་བྱེད་
པ་དག་དགེ་སློང་གིས་གཟུང་བར་བྱའོ། །རང་གཞན་ལ་ཕན་འདོགས་པར་བྱེད་པའི་
གསང་སྔགས་རང་གིས་བཟུང་བ་དགོ་གཞན་ལ་ཡང་སྔགས་གདབ་པ་ལ་སོགས་པས་
ལག་ལེན་ལ་སྦྱར་བར་བྱའོ། །གསང་སྔགས་གནོད་པར་བྱེད་པ་ནི་གཟུང་བར་ཡང་
མི་བྱ་སྦྱར་བར་ཡང་མི་བྱའོ། །མུ་སྟེགས་པའི་གསང་སྔགས་དེ་དག་གི་མགོར་དབང་
ཕྱུག་ཆེན་པོ་ལ་ཕྱག་འཚལ་ལོ་ཞེས་སམ་ན་མོ་མ་ཧ་དེ་བ་ཞེས་སྨོས་པ་ལ་སོགས་པའི་
ཕྱག་གི་གནས་སུ་དཀོན་མཆོག་གསུམ་ལ་ཕྱག་འཚལ་ལོ་ཞེས་སམ་ན་མོ་རཏྣ་ཏྲ་ཡ་ཡ་

ཞེས་བརྗོད་པར་བྱའོ། །ཁྱབ་འཇུག་ལ་སོགས་པའི་ལྷ་གཞན་ལ་ནི་ཕྱག་མི་བྱའོ། །ཕྱི་
རོལ་པའི་ལྷ་ལ་མཆོད་པ་དབུལ་བར་མི་བྱའོ། །ཕྱི་རོལ་པའི་ལྷའི་གཟུགས་མཐོང་ཚེ་
གྱེན་དུ་ལྡང་བ་ལ་སོགས་པས་བཀུར་སྟི་མི་བྱའོ། །གནོད་པར་ཡང་མ་བྱེད་ཅེས་ལུང་
གླེང་གཞི་ལས་སོ། །དེ་ལ་ངན་དུ་ཡང་མི་བརྗོད་ཅེས་འགྲེལ་ཆུང་ལས་སོ། །ཕྱི་རོལ་
པའི་ལྷའི་གནས་སུ་ཕྱིན་ན་དགེ་སློང་དེས་ལྷ་རྟེན་གྱི་མདུན་དུ་མངོན་སུམ་དུ་འགྲེང་སྟེ་
སེ་གོལ་གྱི་སྒྲས་གོ་བར་བྱས་ནས་སངས་རྒྱས་ཀྱི་ཞལ་ནས་གསུངས་པའི་གཙུག་ལགཾ་
གི་ཚིགས་སུ་བཅད་པ། ཆོས་རྣམས་ཐམས་ཅད་རྒྱུ་ལས་བྱུང་། །ལ་སོགས་པ་གང་རུང་
གདོན་པས། ཕྱི་རོལ་པའི་ལྷ་དེ་ལ་ཕན་གདགས་པར་བྱའོ། །གསུམ་པ་ནི། བཟོ་
རྗེས་སུ་བསྒྲུབ་པ་དང་བསླབ་པ་དང་དེའི་སྣོད་ཉེ་བར་གཞིག་པར་མི་བྱ་སྟེ། མཚོན་གྱི་
ཤུབས་དང་ཁབ་རལ་དང་རམ་ཕྱིས་ནི་མ་གཏོགས་སོ། །མུ་གཅིག་པ་ལ་བསོད་ནམས་
ཀྱི་བསམ་པས་དགེ་བའི་གསོ་བ་ཉེ་བར་བསྒྲུབ་པར་བྱ་སྟེ་གླ་རྔན་གྱིས་ནི་མ་ཡིན་ནོ། །
བཀྲུ་སྨན་བཏང་ནས་གཞན་དུ་འགྲོ་བར་མི་བྱའོ། །རྐྱེན་དེ་ལྟ་བུ་དག་བྱུང་ན་ཧ་ཅང་
འཁྲུ་བ་ལ་སོགས་པའི་གནོད་པའི་གཉེན་པོའི་ཆོ་ག་བསྟན་ཏེའོ། །ཚངས་པ་མཚུངས་
པར་སྤྱོད་པ་མཚན་མཐུན་པ་ལ་དབེན་པའི་ཕྱོགས་སུ་འདྲེག་མཁན་གྱི་བྱ་བ་བྱའོ། །
ཁྲིའི་ཡན་ལག་ཆག་པ་བཅོས་པ་ཡང་ངོ་། །ཕྲེང་བའི་རིམ་པ་དག་བརྒྱུ་བ་ཡང་ངོ་། །
དཀོན་མཆོག་མཆོད་པར་གྱུར་པ་སེམས་ཅན་གྱི་གཟུགས་མ་ཡིན་པའི་རི་མོ་བྲི་བ་ཡང་
ངོ༌། །དེའི་ཕྱིར་འབྲི་བ་ནི་དེ་ཉིད་ཡིན་ནོ། །ཞེས་གསུངས་ཏེ། དགེ་སློང་རང་གིས་བཟོ་
རྗེས་སུ་བསྒྲུབ་པ་དང༌། དགེ་སློང་གིས་སློབ་དཔོན་བྱས་ཏེ་གཞན་ལ་བཟོ་བསླབ་པ་
དང་། བཟོ་དེའི་སྣོད་ཉེ་བར་གཞག་པར་མི་བྱ་སྟེ། འོན་ཀྱང་སྔོན་སྨན་པ་ལས་རབ་ཏུ་
བྱུང་བ་ཡིན་ན་གཏར་ཁོ་བྱེད་པའི་མཚོན་གྱི་ཤུབས་དང༌། སྔོན་གོས་བཟོ་མཁན་ལས་
རབ་ཏུ་བྱུང་བ་ཡིན་ན་ཁབ་རལ་དང༌། སྔོན་ཡི་གེ་པ་ཡིན་ན་རམ་ཕྱིས་ཏེ་སྣག་བུམ་ནི་
འཆང་དུ་མི་རུང་བ་ལ་མ་གཏོགས་སོ། །སྔོན་སྨན་པ་ལས་རབ་ཏུ་བྱུང་བའི་དགེ་སློང་

གིས་ཚངས་པ་མཚུངས་པར་སྤྱོད་པར་མུ་གཅིག་པའམ་ཕྱོགས་གཅིག་པ་ལ་བསོད་
ནམས་ཀྱི་བསམ་པས་དགེ་བའི་གསོ་བ་སྨན་བཅོས་ཉེ་བར་བསྒྲུབ་པར་བྱ་སྟེ། དེ་
ལས་གཞན་མི་དགེ་བའི་གསོ་བ་སྲོག་ཆགས་བསད་ནས་སྦྱིན་པ་དང་སྲོག་ཆགས་
གསོན་པོར་ཟར་འཇུག་པ་སོགས་མི་བྱ་བ་དང་། དགེ་བའི་གསོ་བ་ཡིན་ཡང་གླ་རྔན་
གྱིས་ནི་བསྒྲུབ་པར་བྱ་བ་མ་ཡིན་ནོ། །དགེ་སློང་སྨན་པ་དེས་གཞན་ལ་བཀྲུ་སྨོན་ཏེ་
བཤལ་སྨན་བཏང་ནས་དེ་ཅིར་འགྱུར་མ་བལྟས་པར་གཞན་དུ་འགྲོ་བར་མི་བྱའོ། །
གལ་ཏེ་ངེས་པར་འགྲོ་དགོས་པའི་རྐྱེན་དེ་ལྟ་བུ་དག་བྱུང་ན། ཧ་ཅང་འཁྲུ་བ་ལ་
སོགས་པའི་གནོད་པའི་གཉེན་པོའི་ཆོ་ག་སྨན་དཔྱད་ཀྱི་ཐབས་རྣམས་ནད་པ་དང་
ནད་གཡོག་དག་ལ་བསྟན་ཏེ་འགྲོ་བར་བྱའོ། །རབ་ཏུ་བྱུང་བ་ཚངས་པ་མཚུངས་པར་
སྤྱོད་པ་མཚན་མཐུན་པ་དགེ་སློང་གིས་དགེ་སློང་ལ་སོགས་པ་དང་དགེ་སློང་མས་དགེ་
སློང་མ་ལ་སོགས་པ་ལ་དབེན་པའི་ཕྱོགས་སུ་འདྲེག་མཁན་གྱི་བྱ་བ་སྒྲ་དང་སེན་མོ་
བྲེག་པ་ལ་སོགས་པ་བྱའོ། །དགེ་སློང་གིས་བཟོ་བྱེད་པ་བཀག་ཀྱང་ཁྲིའི་ཡན་ལག་ཁྲི་
རྐང་ལ་སོགས་པ་ཆག་པ་བཅོས་པ་ཡང་ངོ་སྟེ་དབེན་པའི་ཕྱོགས་སུ་བྱའོ་ཞེས་སྔ་མར་
སྦྱར་རོ། །རང་འགྲེལ་ལས། འདིར་ཁྲི་ཞེས་སྨོས་པ་ནི་ཁྲིའུ་ལ་སོགས་པ་གཞན་དག་
གི་དཔེ་ཡིན་ཏེ། ཁྲིའུ་ལ་སོགས་པ་གཞན་རྣམས་ལ་ཡང་འདི་རིགས་པའི་ཕྱིར་རོ། །
ཞེས་སོ། །དཀོན་མཆོག་གསུམ་མཆོད་པའི་ཕྱིར་དགེ་སློང་གིས་མེ་ཏོག་གི་ཕྲེང་བའི་
རིམ་པ་དགུ་སྐུད་པ་ལ་བརྒྱུ་བ་ཡང་ངོ་སྟེ་དབེན་པའི་ཕྱོགས་སུ་བྱའོ་ཞེས་པའོ། །དཀོན་
མཆོག་མཆོད་པར་གྱུར་པ་སེམས་ཅན་གྱི་གཟུགས་མ་ཡིན་པའི་རི་མོ་མེ་ཏོག་ལ་སོགས་
པ་རབ་བྱུང་རྣམས་ཀྱིས་བྲི་བ་ཡང་ངོ་སྟེ་དབེན་པའི་ཕྱོགས་སུ་བྱའོ་ཞེས་པའོ། །རི་མོ་
སློབ་པ་དེའི་ཕྱིར་སེམས་ཅན་གྱི་གཟུགས་དང་སེམས་ཅན་མ་ཡིན་པའི་གཟུགས་འབྲི་
བ་ནི་རི་མོ་ལོབས་ཟིན་པས་འབྲི་བ་དེ་ཉིད་ཡིན་ནོ། །དེས་ན་རི་མོ་ལོབས་ནས་
སེམས་ཅན་གྱི་གཟུགས་འབྲི་ན་ཉེས་བྱས་སུ་འགྱུར་ལ་སེམས་ཅན་མ་ཡིན་པའི་

གཟུགས་འབྲི་ན་ཉེས་པ་མེད་པ་ལྟར། རི་མོ་སློབ་པའི་ཕྱིར་སེམས་ཅན་གྱི་གཟུགས་
འབྲི་ན་ཉེས་བྱས་དང་སེམས་ཅན་མ་ཡིན་པའི་གཟུགས་འབྲི་ན་ཉེས་པ་མེད་པའོ། །
གསུམ་པ་ཤི་བ་དང་བཞག་པའི་སྐབས་ལ་གསུམ། ཚངས་པ་མཚུངས་པར་སྤྱོད་པ་ཤི་
བའི་ལུས་ལ་མཆོད་པ་སོགས་ཇི་ལྟར་བྱ་བ་དང༌། མཆོད་རྟེན་ལ་ཇི་ལྟར་བྱ་བ་དང་།
སྐུ་གཟུགས་ལ་ཇི་ལྟར་བྱ་བའོ། །དང་པོ་ནི། ཚངས་པ་མཚུངས་པར་སྤྱོད་པ་ཤི་བའི་
ལུས་ལ་མཆོད་པ་བྱའོ། །དེ་བསྲེག་པར་བྱའོ། །གལ་ཏེ་སྲོག་ཆགས་དང་བཅས་པའི་རྨ་
མེད་པ་ཉིད་ཡིན་ནའོ། །སོ་སོར་བརྟགས་པས་ངེས་པར་བྱའོ། །བརྐོ་བའམ་ཆུ་ཀླུང་ལ་
བསྐུར་རོ། །མི་རུང་ན་ཚང་ཚིང་གི་དབུས་སུ་གཞག་གོ །གློ་གཡས་པས་བསྙལ་ཏེ་མགོ་
བྱང་ཕྱོགས་སུ་བསྟན་ཏོ། །སྔས་སུ་རྩྭའི་ཆུན་པོ་གཞུག་གོ །རྩྭ་དག་གམ་ལོ་མ་དག་
གིས་གཡོགས་སོ། །ཆོས་མཉན་པ་དང་ཡོན་བཤད་པ་དག་བྱའོ། །རེག་པ་དག་གིས་
གོས་དང་བཅས་ཏེ་ཁྲུས་བྱའོ། །གཞན་དག་གིས་ནི་རྐང་ལག་བཀྲུའོ། །མཆོད་རྟེན་ལ་
ཕྱག་བྱས་ཏེ་འཇུག་པར་བྱའོ། །ཞེས་གསུངས་ཏེ། ཚངས་པ་མཚུངས་པར་སྤྱོད་པ་ཤི་
བའི་ལུས་ལ་ཁྲུས་བྱ་བ་དང་སྤོས་ཆུས་བྱུག་པ་དང་མེ་ཏོག་དང་གོས་ཀྱིས་དགབ་པ་
དང་གདུགས་དང་རྒྱལ་མཚན་བསྒྲེང་བ་དང༌། དུང་ལ་སོགས་པའི་རོལ་མོའི་སྒྲ་དང༌།
སྤོས་བསྲེག་པ་དང༌། མེ་ཏོག་སིལ་མ་གཏོར་བ་ལ་སོགས་པའི་མཆོད་པ་བྱའོ། །དེ་
ལྟར་མཆོད་པ་བྱེད་དགོས་པའི་རྒྱུ་མཚན་ནི། ལུང་གོས་ཀྱི་གཞི་ལས། དེ་མི་མ་ཡིན་པ་
རྣམས་སུ་སྐྱེས་ནས་དབྱུག་པ་ཐོགས་ཏེ་ལངས་ནས་ཇི་སྲིད་དུ་ངའི་ལུས་ལ་མཆོད་པར་
མ་བྱས་པ་དེའི་བར་དུ་འགྱེད་དམ་ཞེས་བྱ་བ་ནས། བཅོམ་ལྡན་འདས་ཀྱིས་བཀའ་
བསྩལ་པ། དགེ་སློང་རྣམས་ཀྱིས་སྔར་དེའི་ལུས་ལ་མཆོད་པ་བྱས་ཤིང༌། ཕྱིས་ལྷུང་
བཟེད་དང་ཆོས་གོས་བསྒོ་བར་བྱ་སྟེ། ཉེས་དམིགས་དེ་ཡང་འབྱུང་བར་མི་འགྱུར་རོ། །
ཞེས་པ་ཙམ་མོ། །མཆོད་པ་བྱས་ནས་རོ་དེ་བསྲེག་པར་བྱའོ། །ངེས་པར་བསྲེག་གམ་
ཞེ་ན། གལ་ཏེ་སྲོག་ཆགས་དང་བཅས་པའི་རྨ་མེད་པ་ཉིད་ཡིན་ན་བསྲེག་པར་བྱའོ། ། །

དེ་ལ་སྲོག་ཆགས་ཡོད་མེད་སོ་སོར་བརྟགས་པས་ངེས་པར་བྱའོ། །ཡང་ན་སའི་དོང་
བརྐོ་བ་དེར་གཞུག་པའམ་ཆུ་ཀླུང་ལ་བསྐུར་རོ། །དེ་ལྟར་ལུང་ཕྲན་ཚེགས་ལས།
བཅོམ་ལྡན་འདས་ཀྱིས་བསྲེག་པར་བྱའོ་ཞེས་བཀའ་བསྩལ་པ་དང་། ཤིང་མ་འབྱོར་
བའི་སྐབས་དེ་བཅོམ་ལྡན་འདས་ལ་གསོལ་བ་དང༌། བཅོམ་ལྡན་འདས་ཀྱིས་བཀའ་
བསྩལ་པ། ཆུ་ཀླུང་དག་ཏུ་དོར་བར་བྱའོ། །ཆུ་ཀླུང་མེད་ནས་བཅོམ་ལྡན་འདས་ཀྱིས་
བཀའ་བསྩལ་པ། ས་བརྐོས་ཏེ་གཞུག་པར་བྱའོ། །ཞེས་སོ། །རོ་དེ་ལ་སྲོག་ཆགས་དང་
བཅས་པས་མེ་ལ་བསྲེག་པ་དང་ཆུ་ལ་བསྐུར་དུ་མི་རུང་ན་ནགས་ལྟ་བུའི་ཚང་ཚིང་གི་
དབུས་སུ་གཞུག་གོ །ཇི་ལྟར་གཞག་ན། རོ་དེ་གློ་གཡས་པས་བསྙལ་ཏེ་མགོ་བྱང་
ཕྱོགས་སུ་བསྟན་ཏོ། །རོའི་སྔས་སུ་རྩྭའི་ཆུན་པོ་གཞུག་གོ །རྩྭ་དག་གམ་ལོ་མ་དགུ་
གིས་རོ་དེ་གཡོགས་སོ། །ཤི་བ་དེའི་ཕྱིར་དུ་རྒྱུན་ཆགས་གསུམ་པའི་ཆོས་མཉན་པ་
སྦྱིན་པ་དང་ཡོན་བཤད་པ་སྟེ་ཡོན་བསྔོ་བ་དག་བྱའོ། །རོ་ལ་རེག་པ་དག་གིས་གོས་
དང་བཅས་ཏེ་ཁྲུས་བྱའོ། །རོ་ལ་མ་རེག་པ་གཞན་གྲོགས་བྱས་པ་དག་གིས་ནི་རྐང་
ལག་བཀྲུའོ། །རོ་བསྐྱིལ་ཏེ་སླར་ལོག་ནས་དགེ་སློང་དེ་དག་གིས་མཆོད་རྟེན་ལ་ཕྱག་
བྱས་ཏེ་གཙུག་ལག་ཁང་ངམ་རང་གི་གནས་ཁང་དུ་འཇུག་པར་བྱའོ། །གཉིས་པ་ནི།
མཆོད་རྟེན་ནི་རྣམ་པ་གཉིས་ཏེ། གཙང་ཁང་ཅན་ཉིད་དང་། ཀ་བ་ལྟ་བུ་ཉིད་དོ། །དེ་
རབ་ཏུ་བྱུང་བ་རྣམས་ལ་འོས་པ་ཉིད་དོ། །གལ་ཏེ་དགེ་བ་ཡིན་ནའོ། །སངས་རྒྱས་
རྣམས་ཀྱི་རྣམ་པ་ཐམས་ཅད་དོ། །རྣམ་པ་ནི་བང་རིམ་བཞི་དང་འདབ་མ་དང་བུམ་པ་
དང་པུ་ཤུ་དང་སྲོག་ཤིང་དང་གདུགས་བཅུ་གསུམ་དང་ཆར་གབ་དག་གོ །རང་སངས་
རྒྱས་རྣམས་ཀྱི་ནི་ཆར་གབ་མེད་པའོ། །ཉན་ཐོས་རྣམས་ཀྱི་ནི་འབྲས་བུའི་ཚད་དག་
གིས་དེའི་གདུགས་གཅིག་ལྷག་པའོ། །དེ་བཞིན་གཤེགས་པའི་ཕྱོགས་ཀྱི་ཡུལ་ཉིད་དུ་
གོང་དུ་དེ་དག་གནས་པར་གྱུར་པའི་ཕྱོགས་དེར་དེའི་འཁོར་དུ་བྱའོ། །འདི་ལ་རྒན་རིམ་
དུ་མི་བྱ་བར་མི་བྱའོ། །སོ་སོའི་སྐྱེ་བོ་རྣམས་ཀྱི་ནི་བྱི་བོའོ། །དེ་དག་ནི་དགེ་འདུན་གྱི་

ཀུན་དགའ་ར་བའི་ཕྱི་རོལ་ཏུ་བྱའོ། །འཕགས་པ་ལ་ནི་མཆོད་རྟེན་གྱི་དུས་སྟོན་རིགས་
སོ། །ཉན་ཐོས་ཀྱི་མཆོད་རྟེན་ལ་ཕུལ་བ་ནི་ཚངས་པ་མཚུངས་པར་སྤྱོད་པ་རྣམས་དབང་
བ་ཉིད་ཡིན་ནོ། །མུ་ཏིག་དག་ནི་བསྟན་པ་བཞིན་བྱའོ། །འབུད་དུང་དག་ནི་སངས་
རྒྱས་ལ་དབུལ་ལོ། །དེ་ལས་ཞིག་རལ་བཅོས་པའི་ཕྱིར་གཞག་པར་བྱའོ། །མཆོད་
པར་རུང་བ་ཉིད་ཀྱང་ངོ་། །སངས་རྒྱས་ལ་ལྕགས་ལས་བྱས་པའི་མཆོད་རྟེན་བྱ་བ་ནི་
ཆོས་དང་མཐུན་ནོ། །དབུ་སྐྲ་དང་སེན་མོའི་མཆོད་རྟེན་གསེར་དང་དངུལ་དང་བཻཌཱུརྱ་
དང་ཤེལ་ལས་བྱས་པ་ཡང་ངོ༌། །དེ་ལ་མཐུན་པའི་འཁོར་བྱའོ། །དགའ་ལྡན་གྱི་
གནས་ན་བཞུགས་པ་ལ་སོགས་པ་ནས་ཡོངས་སུ་མྱ་ངན་ལས་འདས་པའི་མཐའི་བར་
གྱི་སྤྱོད་པ་ནི་དེ་ཞེས་བྱའོ། །དཀར་རྩིས་དཀར་པོར་བྱའོ། །མར་མེ་འཛིན་པ་བྱའོ། །
ལན་ཀན་གྱིས་བསྐོར་རོ། །རྟ་བབས་བསྒྲེང་བར་བྱའོ། །རྒྱལ་མཚན་གཟུགས་སོ། །དེ་
ནི་རྣམ་པ་བཞིའོ། །སེང་གེའི་རྒྱལ་མཚན་དང་། ཆུ་སྲིན་གྱི་རྒྱལ་མཚན་དང་། ཀླུའི་
རྒྱལ་མཚན་དང་། ཁྱུ་མཆོག་གི་རྒྱལ་མཚན་ནོ། །གཙང་ཁང་གི་མུ་ཁྱུད་བྱའོ། །དེར་རྟ་
བབས་བསྒྲེང་བར་བྱའོ། །སྒོ་ཡབ་བྱའོ། །དེ་ལ་ལན་ཀན་གྱིས་བསྐོར་རོ། །ཀ་བ་
རྣམས་བཙག་གིས་བསྐུའོ། །རྩིག་པ་དག་རྒྱ་སྐྱེགས་ཀྱིས་བྲིའོ། །དྲིས་དབང་བསྐུར་བ་
དབུལ་ལོ། །འབྲུ་མར་དང་བབ་བླ་དང་ཙན་དན་དང་གུར་ཀུམ་གྱི་ཆག་ཆག་དག་ཀྱང་
ངོ༌། །གཟེར་བུ་མི་གདབ་བོ། །རྩིག་པའི་ཚེ་ཕྲེང་བ་ལ་སོགས་པ་གདགས་པའི་ཕྱིར་
ཟུང་དག་གཞུག་གོ །མི་དབུག་གོ །སྟེང་དུ་མར་མེ་མི་གཟུགས་སོ། །མཆོད་པ་བྱ་བའི་
ཕྱིར་ཁྱིམ་པ་དག་འཛེག་ཏུ་གཞུག་གོ །མེད་ན་དགེ་ཚུལ་དག་དྲི་ཆུས་རྐང་པ་བཀྲུས་ཏེའོ། །
གལ་ཏེ་དེ་མ་བྱས་ན་དྲི་དག་གིས་དྲིལ་ཕྱི་བྱས་ཏེའམ་གོས་ཀྱིས་དཀྲིས་ཏེ་སྟོན་པའི་འདུ་
ཤེས་མངོན་དུ་བྱས་ནས་དོན་གྱི་བརྣབ་སེམས་ཀྱི་དྲན་པ་དག་གིས་སོ། །དེ་དག་ཀྱང་ན་
དགེ་སློང་དག་གིས་དེ་བཞིན་དུའོ། །དེའི་ཆེད་དུ་ཐག་པ་གདགས་སོ། །རིན་པོ་ཆེ་ལས་
བྱས་པའི་ཕྲེང་བ་དབུལ་ལོ། །འཇིག་པར་བྱེད་པ་བཟློག་པའི་ཕྱིར་སྦུབས་གཡོགས་

ཀྱིས་གཡོགས་སོ། །མུན་མི་གནག་པར་བྱ་བའི་ཕྱིར་དེ་ལ་སྒོ་གདོད་དོ། །ཞེས་
གསུངས་ཏེ། མཆོད་རྟེན་ནི་རྣམ་པ་གཉིས་ཏེ་བུམ་པའི་ཕྱོགས་ན་གཙང་ཁང་ཕྱུར་བུ་
ཡོད་པ་ཅན་ཉིད་དང༌། གཙང་ཁང་མེད་པ་ཀཾ་བ་ལྟ་བུ་བསྒྲེང་བ་ཉིད་དོ། །མཆོད་རྟེན་
དེ་རབ་ཏུ་བྱུང་བ་རྣམས་ལ་བྱ་བར་འོས་པ་ཉིད་དོ། །ཅི་ཐམས་ཅད་ལའམ་ཞེ་ན།
གལ་ཏེ་རབ་ཏུ་བྱུང་བ་དེ་ཚུལ་ཁྲིམས་དག་པའི་ཐ་སྙད་ལེགས་པར་འཇུག་པའི་དགེ་བ་
ཅན་ཡིན་ན་འོས་པའོ། །དེའང་འགྲེལ་ཆུང་ལས། དགེ་སློང་དགེ་སྦྱོང་ཤི་བའི་རུས་བུ་
མཆོད་རྟེན་གྱི་ནང་དུ་གཞུག་པ་ཚུལ་ཁྲིམས་དང་ཡོན་ཏན་དང་ལྡན་པ་ལ་བྱའོ། །ཞེས་
སོ། །གང་ལ་ཇི་ལྟ་བུ་འོས་ན། སངས་རྒྱས་རྣམས་ཀྱི་སྐུ་གདུང་གི་མཆོད་རྟེན་ནི་རྣམ་
པ་ཐམས་ཅད་རྫོགས་པར་བྱ་བ་ཉིད་དོ། །རྣམ་པ་ནི་གང་ཞེ་ན། འོག་གི་རིམ་པ་
རྣམས་ཁྲི་ཡིན་པས་དེའི་སྟེང་དུ། བང་རིམ་བཞི་དང་། འདུབ་མ་སྟེ་བུམ་གདན་དང་།
བུམ་པ་དང༌། པུ་ཤུ་སྟེ་མཆོད་རྟེན་གྱི་བྲེ་དང་། ནང་དུ་སྲོག་ཤིང་དང༌། བྲེའི་སྟེང་དུ་
གདུགས་ཏེ་ཆོས་འཁོར་བཅུ་གསུམ་དང་། དེའི་སྟེང་དུ་ཆར་གབ་སྟེ་ཟ་ར་ཚགས་དག་
གོ །བུ་ཊིཀ་ལས། གདུགས་ཀྱི་ཉུང་ཚད་ནི་བཅུ་གསུམ་སྟེ། བརྒྱའམ་སྟོང་བྱེ་བ་སོགས་
ཀྱང་རུང་ངོ༌། །ཞེས་སོ། །བསེ་རུ་ལྟ་བུའི་རང་སངས་རྒྱས་རྣམས་ཀྱི་མཆོད་རྟེན་ནི་
རྣམ་པ་དེ་དག་ལས་ཆར་གབ་མེད་པའོ། །རང་འགྲེལ་ལས། དེ་ཡང་བསེ་རུ་ལྟ་བུའི་
ཕྱིར་གསུངས་པ་ཡིན་གྱི། ཚོགས་ན་སྤྱོད་པའི་ནི་དགྲ་བཅོམ་པའི་ཆོ་གའི་རྣམ་པ་ལྟ་
བུས་རིག་པར་བྱའོ་ཞེས་གསུངས་པ་ལྟར་ཚོགས་ན་སྤྱོད་པའི་ནི་གདུགས་ལྔ་པ་ཉིད་བྱའོ། །
ཉན་ཐོས་འཕགས་པ་རྣམས་ཀྱི་མཆོད་རྟེན་ནི་རྒྱུན་ཞུགས་ལ་སོགས་པ་འབྲས་བུའི་
ཚད་ཇི་སྙེད་ཐོབ་པའི་ཚད་དགཾ་གིས་ཆར་ཁབ་མེད་པའི་མཆོད་རྟེན་དེའི་གདུགས་
གཅིག་གིས་ལྷག་པ་བྱའོ། །དེ་རྣམས་ཀྱི་ཞུགས་པ་ལ་འཆི་བ་མེད་པས་ལོགས་སུ་
གདུགས་མ་གསུངས་སོ། །དེའང་རང་འགྲེལ་དང་ཊི་ཀས་ཁུངས་སུ་དྲངས་པའི་ལུང་
ལས། དགྲ་བཅོམ་པའི་ནི་གདུགས་ལྔའོ། །ཕྱིར་མི་འོང་བའི་ནི་གདུགས་བཞིའོ། ། །

ལན་ཅིག་ཕྱིར་འོང་བའི་ནི་གདུགས་གསུམ་མོ། །རྒྱུན་དུ་ཞུགས་པའི་ནི་གདུགས་
གཉིས་སོ་ཞེས་གསུངས་སོ། །གཞན་ལུང་མ་མོ་ལས། དགྲ་བཅོམ་པའི་ནི་ཕང་ལོ་བཞི་
པའོ། །ཕྱིར་མི་འོང་བའི་ནི་ཕང་ལོ་གསུམ་པའོ། །ལན་གཅིག་ཕྱིར་འོང་བའི་ནི་ཕང་ལོ་
གཉིས་པའོ། །རྒྱུན་དུ་ཞུགས་པའི་ནི་ཕང་ལོ་གཅིག་པའོ། །ཞེས་གསུངས་སོ། །དེ་ལ་
བུའི་འདུལ་བ་སྤྱི་རྣམ་ལས། ལུང་དུ་མཆོད་རྟེན་ལ་འབྲས་བུ་དང་མཉམ་པའི་གདུགས་
བཤད། མདོར་འབྲས་བུ་བས་རེ་རེས་ལྷག་པའི་གདུགས་བཤད་པ་ལྟ་བུ། མི་མཐུན་
པ་ཅུང་ཟད་སྣང་སྟེ། ལུང་མ་དག་པ་ཡིན་ནམ་སྙམ། ཞེས་གསུངས་སོ། །འོ་ན་ཉན་
ཐོས་ཀྱི་མཆོད་རྟེན་ཕྱོགས་གང་དུ་བྱ་ཞེ་ན། དེ་བཞིན་གཤེགས་པའི་མཆོད་རྟེན་གྱི་
ཕྱོགས་བཞི་པོ་རྣམས་ཀྱི་ཡུལ་ཉིད་དུ་བྱ་བ་སྟེ། དེའང་སྔོན་དེ་བཞིན་གཤེགས་པ་
བཞུགས་པའི་དུས་ན་ཕྱོགས་གང་དུ་ཉན་ཐོས་ཆེན་པོ་དེ་དག་གནས་པར་གྱུར་པའི་
ཕྱོགས་དེར་དེ་བཞིན་གཤེགས་པའི་མཆོད་རྟེན་དེའི་འཁོར་དུ་ཉན་ཐོས་ཆེན་པོའི་
མཆོད་རྟེན་བྱའོ། །དེ་ལ་རང་ཊིཀ་ལས། དཔེར་ན་མཆོག་ཟུང་གཅིག་ནི་བཅོམ་ལྡན་
འདས་ཀྱི་མངོན་སུམ་ན་གནས་པར་གྱུར་པས། དེ་ཉིད་ཀྱི་མཆོད་རྟེན་ནི་དེ་བཞིན་
གཤེགས་པའི་མཆོད་རྟེན་གྱི་སྤྱན་སྔར་བརྩིག་པར་བྱ་བ་ལ་སོགས་པ་ལྟ་བུའོ། །ཞེས་
པ་ལྟར་བྱ་བའམ། ཡང་ན་ཤེར་འབྱུང་གི་འགྲེལ་པར། གཡས་ཕྱོགས་སུ་ནི་ཤཱ་རིའི་བུ།
གཡོན་ཕྱོགས་སུ་མོའུ་འགལ། འཕགས་པ་ཀུན་དགའ་བོ་ནི་རྒྱབ་ན་འདུག་པ་ལྟ་བུ་ལ་
སོགས་པ་སྔོན་གྱི་ཐབས་ཇི་བཞིན་དུ་གྱིས་ཤིག་པའོ། །ཞེས་གསུངས་པ་ལྟར་བྱའོ། །
མཆོད་རྟེན་གྱི་ཡུལ་འདི་ལ་ཉན་ཐོས་ཆེན་པོ་རྣམས་ཀྱི་མཆོད་རྟེན་རྒན་རིམ་དུ་མི་བྱ་
བར་མི་བྱའོ། །དེ་ལ་ཊཱི་ཀ་ལས། དང་པོར་འོད་སྲུང་ཆེན་པོའིའོ། །དེའི་འོག་ཏུ་གཞན་
དག་གིའོ། །ཞེས་གསུངས་སོ། །སོ་སོའི་སྐྱེ་བོ་ཚུལ་ཁྲིམས་དག་ཅིང་ཡོན་ཏན་དང་
ལྡན་པའི་རབ་བྱུང་སྡེ་ལྔ་རྣམས་ཀྱི་མཆོད་རྟེན་ནི་བྱི་བོའམ་ཡུ་བོ་སྟེ། སྲོག་ཤིང་དང་
གདུགས་བཅུ་གསུམ་དང་ཆར་ཁབ་མེད་པ་བྱའོ། །རབ་བྱུང་སོ་སོའི་སྐྱེ་བོའི་མཆོད་

རྟེན་དེ་དག་ནི་དགེ་འདུན་གྱི་ཀུན་དགའ་ར་བའི་ཕྱི་རོལ་ཏུ་བྱའོ། །འཕགས་པ་ལ་ནི་
སྐབས་སྐབས་སུ་མཆོད་རྟེནཾ་གྱི་དུས་སྟོན་བྱ་བར་རིགས་སོ། །ཉན་ཐོས་ཀྱི་མཆོད་
རྟེན་ལ་རས་ལ་སོགས་པ་རྫས་གང་དག་ཕུལ་བ་ནི་ཚངས་པ་མཚུངས་པར་སྤྱོད་པ་
རྣམས་དབང་བ་ཉིད་ཡིན་ནོ། །དེ་ཡང་དྲི་ཚིག་གི་འགྲེལ་པ་ལས། འཕགས་པ་ཤཱ་རིའི་
བུ་ལ་སོགས་པ་ཡོངས་སུ་མྱ་ངན་ལས་འདས་པའི་མཆོད་རྟེན་ལ་ཕུལ་བའི་རྫས་ནི་ཤི་
བའི་ཡོ་བྱད་ཡིན་པར་བསམས་ནས་བགོ་བར་བྱ་བ་ཉིད་ཡིན་གྱི། འཕགས་པ་བྷ་ར་དྷ་
ཛ་བསོད་སྙོམས་ལེན་ལ་སོགས་པ་ཡོངས་སུ་མྱ་ངན་ལས་མ་འདས་པའི་ནི་མིན་ནོ་
ཞེས་གསུངས་སོ། །ཉན་ཐོས་ཀྱི་མཆོད་རྟེན་ལ་ཕུལ་བའི་མུ་ཏིག་དག་ནི་སངས་རྒྱས་
ལ་དབུལ་ཞིང་། དྲི་གཙང་ཁང་གི་ཞལ་ཞལ་དུ་བྱའོ་ཞེས་སྔར་བསྟན་པ་བཞིན་དུ་བྱའོ། །
ཉན་ཐོས་ཀྱི་མཆོད་རྟེན་ལ་ཕུལ་བའི་འབུད་དུང་དག་ནི་སངས་རྒྱས་ལ་དབུལ་ལོ། །
མཆོད་རྟེན་ལ་ཕུལ་བའི་རྫས་དེ་ལས་མཆོད་རྟེན་དེའི་ཞིག་རལ་བཅོས་པའི་ཕྱིར་
དབྱིག་དང་གསེར་ལ་སོགས་པ་འགའ་ཞིག་གཞུག་པར་བྱའོ། །དེའང་འགྲེལ་ཆུང་
ལས། ཉན་ཐོས་ཀྱི་མཆོད་རྟེན་ལ་ནོར་རྫས་ཡོན་དུ་ཕུལ་བ་ལཾས། དགེ་སློང་གཅིག་གི་
ཤས་མཆོད་རྟེན་བཅོས་པའི་ཕྱིར་གཞག ཅེས་གསུངས་སོ། །ཕུལ་བའི་རྫས་འཕན་
དང་གདུགས་ལ་སོགས་པ་མཆོད་པར་རུང་བ་ཉིད་ཀྱང་ངོ་ཞེས་མཆོད་པར་རུང་བ་དེ་
དག་མཆོད་རྟེན་དེ་ཉིད་ཀྱི་དུས་སྟོན་བྱ་བའི་ཚེ་མཆོད་པར་བྱ་བའི་ཕྱིར་གཞག་གོ་ཞེས་
པའོ། །སངས་རྒྱས་ལ་ལྕགས་ལས་བྱས་པའི་མཆོད་རྟེན་བྱ་བ་ནི་ཆོས་དང་མཐུན་པ་
སྟེ་བྱར་རུང་བ་ཡིན་ནོ། །སངས་རྒྱས་ཀྱི་དབུ་སྐྲ་དང་སེན་མོའི་སྙིང་པོ་ཅན་གྱི་མཆོད་
རྟེན་གསེར་དང་དངུལ་དང་བཻཌཱུརྱ་དང་ཤེལ་ལཾས་བྱས་པ་ཡང་ངོ་སྟེ་ཆོས་དང་མཐུན་
པའོ། །སངས་རྒྱས་ཀྱི་མཆོད་རྟེན་དེ་ལ་རི་མོ་འབྲི་བ་ལ་སོགས་པས་མཐུན་པའི་
འཁོར་བྱའོ། །མཐུན་པའི་འཁོར་གང་ཞེ་ན། དགའ་ལྡན་གྱི་གནས་ན་བཞུགས་པ་ལ་
སོགས་པ་ནས་ཡོངས་སུ་མྱ་ངན་ལས་འདས་པའི་མཐའི་བར་གྱི་སྤྱོད་པ་ནི་མཐུན་
629

པའི་འཁོར་དེ་ཞེས་བྱའོ། །མཆོད་རྟེན་ལ་དཀར་རྩིས་དཀར་པོར་བྱའོ། །མཆོད་རྟེན་
གྱི་མདུན་དུ་མར་མེ་ཁྱིས་མི་འཁྱེར་ཞིང་རླུང་གིས་མི་གནོད་པར་བྱ་བའི་ཕྱིར་མར་མེ་
འཛིན་པ་སྟེ་མར་མེ་འཇོག་སའི་ཁང་བུ་བྱའོ། །མཆོད་རྟེན་གྱི་ཁོར་ཡུག་ཏུ་ཤིང་ཐག་གི་
ལན་ཀན་གྱིས་བསྐོར་རོ། །དེའི་སྒོའི་མཚམས་ཀྱི་ཕྱི་རོལ་དུ་ཕྱོགས་གཉིས་སུ་ཤིང་
གཉིས་བསྒྲེངས་ལ་ཤིང་གིས་བཀབ་པའི་སྟེང་དུ་རྒྱན་མང་པོས་མཛེས་པར་བྱས་ཏེ།
སྒོའི་རྣམ་པ་ལྟ་བུའི་རྟ་བབས་བསྒྲེང་བར་བྱའོ། །དེའང་རྟ་བབས་ཅེས་པ་ནི་རྒྱལ་པོའི་
ཕོ་བྲང་སོགས་ཀྱི་སྒོའི་ཐད་རྟ་ལས་བབ་པའི་སར་སྒོ་ཆེན་ལྟ་བུ་བྱ་བ་ལ་ཟེར་རོ། །
མཆོད་རྟེན་གྱི་དྲུང་དུ་རྒྱལ་མཚན་གཟུགས་སོ། །རྒྱལ་མཚན་དེ་ནི་རྣམ་པ་བཞིའོ། ། །
བཞི་གང་ཞེ་ན། སེང་གེའི་རྒྱལ་མཚན་དང༌། ཆུ་སྲིན་གྱི་རྒྱལ་མཚན་དང༌། ཀླུའི་རྒྱལ་
མཚན་དང་། ཁྱུ་མཆོག་གི་རྒྱལ་མཚན་ནོ། །མཆོད་རྟེན་གྱི་ཁོར་ཡུག་ཏུ་དྲི་གཙང་ཁང་
གི་མུ་ཁྱུད་དམ་དྲི་གཙང་ཁང་གིས་ཁོར་ཡུག་ཏུ་བསྐོར་བར་བྱའོ། །གཙང་ཁང་གི་མུ་
ཁྱུད་དེར་ཕྱི་རོལ་ཏུ་རྟ་བབས་བསྒྲེང་བར་བྱའོ། །མུ་ཁྱུད་དེའི་མདུན་དུ་སྒོ་ཡབ་ཀྱི་
ཁྱམས་བྱའོ། །སྒོ་ཡབ་དེ་ལ་ལན་ཀན་གྱིས་བསྐོར་རོ། །གཙང་ཁང་ལ་སོགས་པའི་ཀ་
བ་རྣམསཾ་བཙུག་གིས་བསྐུའོ། །གཙུག་ལག་ཁང་གི་རྩིག་པ་དག་རྒྱ་སྐྱེགས་ཀྱིས་ཁྲ་བོ་
ལ་སོགས་པར་བྲིའོ། །དྲི་བཟང་པོ་སྦྱར་བའི་དྲིས་མཆོད་རྟེན་སོགས་ཀྱི་སྤྱི་བོ་ནས་
བླུགས་ཏེ་དབང་བསྐུར་བ་དབུལ་ལོ། །མཆོད་རྟེན་ལ་འབྲུ་མར་གྱིས་བྱུག་པ་དང་དེའི་
སྟེང་དུ་ཚོན་ཁ་དོག་སེར་པོ་ཅན་གྱི་བབ་བླ་སོགས་བསྐུ་བ་དང༌། ཙན་དན་དང་གུར་
ཀུམ་གྱི་ཆག་ཆག་དག་ཀྱང་ངོ་སྟེ་དབུལ་ལོ་ཞེས་པའོ། །མཆོད་རྟེན་ལ་མེ་ཏོག་དང་
གོས་ལ་སོགས་པ་དཔྱང་བའི་ཕྱིར་གཟེར་བུ་མི་གདབ་བོ། །མཆོད་རྟེན་རྩིག་པའི་ཚེ་
མེ་ཏོག་གམ་མུ་ཏིག་ལ་སོགས་པའི་ཕྲེང་བ་དང་དར་ལ་སོགས་པ་གདུགས་པའི་ཕྱིར་
ཟུང་ང་སྟེ་ཕུར་བ་ཆུང་ངུ་དག་གཞུག་གོ །ཟུང་ང་གཞུག་པའི་ཕྱིར་ཕྱིས་མཆོད་རྟེན་ལ་
མི་དབུག་གོ །སྣུམ་ཟགས་ནས་མཆོད་རྟེན་གྱི་ཁ་ཏོག་མ་རུང་བར་འགྱུར་བའི་ཕྱིར་

མཆོད་རྟེན་གྱི་སྟེང་དུ་མར་མེ་མི་གཟུགས་སོ། །མཆོད་རྟེན་ལ་མེ་ཏོག་དང་དར་ལ་
སོགས་པའི་མཆོད་པ་བྱ་བའི་ཕྱིར་ཁྱིམ་པ་དག་མཆོད་རྟེན་ལ་འཛེག་ཏུ་གཞུག་གོ །
ཁྱིམ་པ་མེད་ན་དགེ་ཚུལ་དག་གིས་ཙན་དན་ལ་སོགས་པ་དྲི་ཞིམ་པོའི་ཆུས་རྐང་པ་
བཀྲུས་ཏེ་མཆོད་རྟེན་ལ་འཛེག་ཏུ་གཞུག་པར་བྱའོ། །གལ་ཏེ་དྲི་ཆུས་རྐང་པ་བཀྲུ་བ་
དེ་མ་བྱས་ན་དྲི་ཞིམ་པོའི་ཕྱེ་མ་དག་གིས་རྐང་པ་དྲིལ་ཕྱི་བྱས་ཏེའམ། ཡང་ན་ལྷམ་
ནང་དུ་གྱོན་རྒྱུའི་རྐང་འབོབ་ལ་སོགས་པའི་གོས་ཀྱིས་རྐང་པ་དཀྲིས་ཏེ་སྟོན་པའི་འདུ་
ཤེས་མངོན་དུ་བྱས་ནས་དགོས་པ་མཆོད་པ་བྱ་བའི་དོན་གྱི་བརྣབ་སེམས་ཀྱི་དྲན་པོ་
དག་གིས་སོ་སྟེ་དེ་ལྟ་བུའི་སྒོ་ནས་དགེ་ཚུལ་དག་མཆོད་རྟེན་ལ་འཛེག་ཏུ་གཞུག་གོ་
ཞེས་པའོ། །དགེ་ཚུལ་དེ་དག་ཀྱང་མེད་ན་དགེ་སློང་དག་གིས་དྲི་ཆུས་རྐང་པ་བཀྲུ་བ་
ལ་སོགས་པ་སྔར་ཇི་སྐད་བསྟན་པ་དེ་བཞིན་དུ་བྱས་ཏེ་མཆོད་རྟེན་ལ་འཛེག་པར་བྱའོ། །
མཆོད་རྟེན་ལ་འཛེག་པ་དེའི་ཆེད་དུ་མཆོད་རྟེན་ལ་ཐག་པ་གདུགས་སོ། །མཆོད་རྟེན་
ལ་རིན་པོ་ཆེ་ལས་བྱས་པའི་ཕྲེང་བ་དབུལ་ལོ། །ཆར་ལ་སོགས་པས་མཆོད་རྟེན་
འཇིག་པར་བྱེད་པ་བཟློག་པའི་ཕྱིར་མཆོད་རྟེན་ལ་ཁང་བུ་བྱ་སྟེ། ཇི་ལྟར་བྱ་ན། ངོས་
བཞི་སྐྱོར་བའི་སྤྲུབས་དང་སྟེང་ནས་གཡོགས་ཀྱིས་གཡོགས་སོ། །དེའི་ནང་དུ་མུན་མི་
གནུག་པར་བྱ་བའི་ཕྱིར་ཁང་བུ་དེ་ལ་ཕྱོགས་བཞིར་སྒོ་གདོད་དོ། །གསུམ་པ་ནི།
སངས་རྒྱས་ཀྱི་སྐུ་གཟུགས་བྱའོ། །དེ་ལ་དུས་སྟོན་བྱའོ། །བལྟམས་པ་དང་གཙུག་ཕུད་
དང་དབུ་སྐྲ་དང་བྱང་ཆུབ་པའི་དུས་སྟོན་དག་ཀྱང་ངོ་། །དེ་གྲོང་ཁྱེར་དུ་གཤེགས་པར་
བྱའོ། །འདི་ལ་དེ་དགེ་སློང་གིས་བསྐུར་དུ་རུང་ངོ༌། །དེ་ནི་གསར་བུ་དག་ལ་དབབ་བོ། །
སྡེ་པ་ལྔ་པོ་དག་གིས་ཞབས་འབྲིང་བྱའོ། །མཆོད་ཡོན་དུ་བྱ་བ་ནི་རྒན་པོ་དག་གིས་
གཟུང་ངོ་། །དེ་ལ་རོལ་མོ་བྱེད་པ་དག་གིས་རོལ་མོ་བྱ་བ་དང་བཀུར་སྟི་ཆེན་པོ་གཞན་
ཡང་བཟང་ངོ་། །རོལ་མོ་བྱེད་དུ་གཞུག་པའི་ཕྱིར་ཀྱེ་མི་དག་སྟོན་པ་ལ་མཆོད་པ་དག་
གྱིས་ཤིག་ཅེས་བརྗོད་པ་ལ་ཁ་ན་མཐོ་བ་མེད་དོ། །ལམ་པོ་ཆེ་དང་སྲང་དང་བཞི་མདོ་

དང་སུམ་མདོ་དག་ཏུ་སང་ངམ་གནངས་འབྱུང་བར་འགྱུར་བ་ཉིད་ན་ཡི་གེར་བྲིས་པ་
བསྒྲུག་པར་བྱའོ། །དེ་ལྟར་སངས་རྒྱས་གཤེགས་པར་འགྱུར་རོ་ཞེས་གྲོ་ག་ལ་སོགས་
པ་ལ་བྲིས་པ་གླང་པོ་ཆེའི་བཤུལ་སྟེང་དུ་གདུགས་དང་རྒྱལ་མཚན་དང་བ་དན་ལ་
སོགས་པས་ཡོངས་སུ་བསྐོར་བའོ། །བྱང་ཆུབ་སེམས་དཔའི་སྐུ་གཟུགས་བྱ་བ་ཆོས་
དང་ལྡན་ནོ། །དེ་ལ་རྒྱལ་མཚན་དག་གིས་བསྐོར་རོ། །ལན་ཀན་གྱིས་བསྐོར་རོ། །
ལྕགས་ཀྱི་ཀ་བ་དག་གིས་ཀྱང་ངོ་། །དེ་དག་ལ་བ་དན་གདགས་སོ། །རྗེས་སུ་འགྲོ་བ་
བྱའོ། །རྐང་རྒྱན་དང་རྣ་རྒྱན་མ་གཏོགས་པའི་རྒྱན་གདགས་སོ། །སྤོས་ཀྱི་ལུས་སྦྱིན་
པར་བྱའོ། །ཁྱོགས་ཀྱིས་བསྐུར་རོ། །ཤིང་རྟས་ཀྱང་ངོ་། །དེ་ལ་གདུགས་དང་རྒྱལ་
མཚན་དང་བ་དན་དག་བསྒྲེང་ངོ༌། །དབུ་ལ་མེ་ཏོག་རྣ་རྒྱན་གདགས་སོ། །མཆོད་ཡོན་
དང་ཞབས་ལ་གསོལ་བ་དག་ཀྱང་ངོ་། །དད་རྫས་ནི་གནས་པ་དང་གཞོན་ནུ་དང་རྒན་
པོ་དག་གིས་བླང་ངོ་། །གནས་བརྟན་རྣམས་ཀྱིས་བསྲུང་ངོ་། །ལམ་པོ་ཆེར་ཕྲེང་བའི་ཟ་
མ་ཏོག་བྱའོ། །ཕྲེང་བའི་ཟ་མ་ཏོག་ཏུ་དྲིའི་ཟ་མ་ཏོག་གཞུག་གོ །ཕྲེང་བ་གདགས་སོ། །
མཆོད་པ་རྫོགས་ཤིང་རོལ་མོ་བརྟུལ་བ་དག་ན་སྐྱེ་བོའི་ཚོགས་ཕྱིར་དོང་བའི་ཚེ་རྒྱན་
བརྟུལ་ལོ། །མཚན་མོའོ། །ཞེས་གསུངས་ཏེ། སངས་རྒྱས་ཀྱི་སྐུ་གཟུགས་བྱ་བ་ཆོས་
དང་མཐུན་པའོ། །སངས་རྒྱས་ཀྱི་སྐུ་གཟུགས་དེ་ལ་དུས་སྟོན་བྱའོ། །དཔྱིད་ཟླ་ཐ་ཆུང་
གི་ཡར་ངོའི་ཚེས་བདུན་ཏེ་ཧོར་ཟླ་བཞི་པའི་ཚེས་བདུན་སྐར་མ་རྒྱལ་ལ་བབ་པའི་ཚེ་ན་
སངས་རྒྱས་སྐུ་བལྟམས་པ་དང༌། དེ་བཞིན་དུ་ལུང་གླེང་གཞི་ལས། ཁྱིམ་བདག་
མགོན་མེད་ཟས་སྦྱིན་གྱིས་བཅོམ་ལྡན་འདས་ལོ་དུ་ལགས་ནས་དབུ་སྐྲ་བྲེགས་ཞེས་
གསོལ་བ་དང་། བཅོམ་ལྡན་འདས་ཀྱིས་བཀའ་བསྩལ་པ། ཁྱིམ་བདག་ལོ་ལྔ་ལོན་པ་
ནའོ། །དེ་སྟེ་བཅོམ་ལྡན་འདས་ཀྱིས་གནང་ན་བདག་གིས་བཅོམ་ལྡན་འདས་ལ་ལོ་ལྔ་
ཞིང་ལན་ཅིག་མཆོད་སྟོན་སྦྱར་རོ་ཞེས་གསོལ་བ་དང༌། བཅོམ་ལྡན་འདས་ཀྱིས་
བཀའ་བསྩལ་པ། ཁྱིམ་བདག་གནང་གིས་སྦྱོར་ཅིག ཅེས་གསུངས་པ་ལྟར་ལོ་ལྔ་རེའི་

མཚམས་སུ་དབུ་སྐྲ་བྲེགས་པའི་དུས་སྟོན་བྱ་བ་དང༌། སངས་རྒྱས་དགུང་ལོ་དྲུག་ཐོག་
གཙུག་ཕུད་བཞག་པས་ལོ་དྲུག་རེའི་མཚམས་སུ་གཙུག་ཕུད་བཞག་པའི་དུས་སྟོན་
དང༌། དགུང་ལོ་ཉེར་དགུ་ལ་ཁྱིམ་ནས་མངོན་པར་ཕྱུང་སྟེ་ཉིད་ཀྱི་དབུ་སྐྲ་ཉིད་ཀྱིས་
བྲེགས་པས་ལོ་ཉེར་དགུ་རེའི་མཚམས་སུ་དབུ་སྐྲ་བྲེགས་པའི་དུས་སྟོན་དང་། དཔྱིད་
ཟླ་ཐ་ཆུང་གི་ཡར་ངོའི་ཚེས་བཅོ་ལྔ་ལ་མངོན་པར་བྱང་ཆུབ་པས་བྱང་ཆུབ་པའི་དུས་
སྟོན་དག་ཀྱང་ངོ་སྟེ་བྱའོ་ཞེས་པའོ། །དུས་དེ་དག་ཏུ་སངས་རྒྱས་ཀྱི་སྐུ་གཟུགས་དེ་
གྲོང་ཁྱེར་དུ་གཤེགས་པར་བྱའོ། །སངས་རྒྱས་ཀྱི་སྐུ་གཟུགས་གྲོང་ཁྱེར་དུ་པེ གས་
པ་འདི་ལ་ཁྱོགས་ལ་སོགས་པ་དེ་དག་དགེ་སློང་གིས་བསྐུར་རམ་ཁུར་དུ་རུང་ངོ༌། །
བསྐུར་བ་དེ་ནི་དགེ་སློང་གསར་བུ་དག་ལ་དབབ་བོ། །དགེ་སློང་ལ་སོགས་པ་རབ་
བྱུང་སྡེ་པ་ལྔ་པོ་དག་གིས་སྐུ་གཟུགས་དེའི་འཁོར་ཞབས་འབྲིང་བྱའོ། །གོས་དང་རྒྱན་
ལ་སོགས་པོ་མཆོད་ཡོན་དུ་བྱ་བ་ནི་དགེ་སློང་རྒན་པོ་དག་གིས་གཟུང་ངོ༌། །སངས་
རྒྱས་ཀྱི་སྐུ་གཟུགས་གྲོང་ཁྱེར་དུ་གཤེགས་པ་དེ་ལ་རོལ་མོ་བྱེད་པ་དག་གིས་གླིང་བུ་
དང་སིལ་སྙན་ལ་སོགས་པ་རོལ་མོ་བྱ་བ་དང་། མི་མ་ཡིན་སྣ་ཚོགས་ཀྱི་འབག་གྱོན་
ནས་ལྷའི་བུའི་གཟུགས་དག་གིས་མེ་ཏོག་དང་གོས་དང་རྒྱན་དག་འཐོར་བ་དང༌།
བསིལ་ཡབ་གཡོབ་པ་དང་། ལྷའི་བུ་མོའི་གཟུགས་དག་གིས་གར་བྱེད་པ་དང༌། དྲི་
ཟའི་གཟུགས་སུ་བྱས་པ་དག་གིས་སིལ་སྙན་བྱེད་པ་དང་། གྲུལ་བུམ་གྱི་གཟུགས་བྱས་
པ་དག་གིས་བསྟོད་པར་བྱེད་པ་དང་། མིའམ་ཅིའི་གཟུགས་བྱས་པ་དག་གིས་གླུ་ལེན་
པ་དང༌། ཀླུའི་གཟུགས་བྱས་པ་དག་གིས་ཆག་ཆག་འདེབས་པ་ལ་སོགས་པ་དང༌།
བར་བར་དུ་མེ་ཏོག་གི་ཁང་པ་དང་། དྲི་གཙང་ཁང་བྱ་བ་ལ་སོགས་པ་བཀུར་སྟི་ཆེན་
པོ་གཞན་ཡང་བཟང་ངོ༌། །དུང་དང་རྔ་བོ་ཆེ་ལ་སོགས་པའི་རོལ་མོ་བྱེད་དུ་གཞུག་
པའི་ཕྱིར་རོལ་མོ་མཁན་དག་ལ། སྟོན་པ་སངས་རྒྱས་ལ་མཆོད་པའི་ཕྱིར་རོལ་མོའི་སྒྲ་
བྱོས་ཤིག་ཅེས་མི་བརྗོད་པར་ཀྱེ་མི་དག་སྟོན་པ་སངས་རྒྱས་ལ་མཆོད་པ་དག་གྱིས་

ཤིག་ཅེས་དགེ་སློང་གིས་བརྗོད་པ་ལ་ཁ་ན་མ་ཐོ་བ་མེད་དོ། །སྐྱེ་བོ་རྣམས་ཀྱིས་གྲོང་
བར་དུ་ཆག་ཆག་དང་ཕྱག་དར་བྱེད་པ་དང་སངས་རྒྱས་མཆོད་པའི་སྟ་གོན་བྱེད་པའི་
ཕྱིར་ལམ་པོ་ཆེ་དང་། ལམ་སྲང་དང་། བཞི་མདོ་དང༌། སུམ་མདོ་དག་ཏུ་སངས་རྒྱས་
ཀྱི་སྐུ་གཟུགས་གྲོང་ཁྱེར་དུ་གཤེགས་པ་སང་ངམ། གནངས་འབྱུང་བར་འགྱུར་བ་
ཉིད་ན་ཡི་གེར་བྲིས་པ་བསྒྲག་པར་བྱའོ། །དེ་ལྟར་བསྒྲགས་ཀྱང་ཐམས་ཅད་ཀྱིས་མ་
ཐོས་ན་སྔར་བཤད་པ་དེ་ལྟར་སང་ངམ་གནངས་སངས་རྒྱས་གྲོང་ཁྱེར་དུ་གཤེགས་
པར་འགྱུར་རོ་ཞེས་ཤིང་ཤུན་གྲོ་གཱའམ་ཏ་ལའམ་ཤོག་བུ་ལ་སོགས་པ་ལ་ཡི་གེར་
བྲིས་པ་གླང་པོ་ཆེའི་བཤུལ་ཏེ་རྒྱབ་ཤའི་སྟེང་དུ་གདུགས་དང་རྒྱལ་མཚན་དང་བ་དན་
ལ་སོགས་པས་ཡོངས་སུ་བསྐོར་བ་བྱས་ཏེ་དེ་ལྟར་བསྒྲག་པར་བྱའོ། །བྱང་ཆུབ་
སེམས་དཔའི་སྐུ་གཟུགས་ཏེ་རྒྱལ་བུ་དོན་ཐམས་ཅད་གྲུབ་པའི་སྐུ་གཟུགས་རྒྱལ་བུ་
གཞོན་ནུའི་ཆ་ལུགས་ཅན་དར་ཐོད་ལ་སོགས་པས་བརྒྱན་པ་བྱ་བ་ཆོས་དང་ལྡན་ནོ། །
གཞན་ཡང་ཕྲན་ཚེགས་ལས། ཤིང་འཛམ་བུའི་གྲིབ་མ་ལ་བྱང་ཆུབ་སེམས་དཔའ་ཟག་
པ་མེད་པ་དང་འདྲ་བའི་བསམ་གཏན་དང་པོ་ལ་སྙོམས་པར་ཞུགས་པ་དེའི་ཚེ་བྱང་
ཆུབ་སེམས་དཔའི་ལུས་ཅི་འདྲ་བ་དེའི་རྣམ་པ་དང་རྗེས་སུ་མཐུན་པར་བྱས་པ་དེའི་སྐུ་
གཟུགས་སོ། །ཞེས་གསུངས་སོ། །བྱང་ཆུབ་སེམས་དཔའི་སྐུ་གཟུགས་དེ་ལ་རྒྱལ་
མཚན་དག་གིས་བསྐོར་རོ། །ལན་ཀན་གྱིས་བསྐོར་རོ། །ལྕགས་ཀྱི་ཀ་བ་དག་གིས་
ཀྱང་ངོ་སྟེ་བསྐོར་རོ་ཞེས་པའོ། །ལྕགས་ཀྱི་ཀ་བ་དེ་དག་ལ་འཕྱར་དར་ལྕེའུ་ལྔ་པའི་བུ་
དན་ལ་སོགས་པ་གདགས་སོ། །བྱང་ཆུབ་སེམས་དཔའི་སྐུ་གཟུགས་ལ་རྗེས་སུ་འགྲོ་
བའམ་རྗེས་སུ་མཐུན་པའི་འཁོར་མཛད་པ་བཅུ་གཉིས་རྣམས་ཀྱི་གཟུགས་ཀྱི་རི་མོ་བྲི་
བ་ལ་སོགས་པ་བྱའོ། །རྐང་རྒྱན་དང་རྣ་བའི་བུ་གར་གཞུག་པའི་རྣ་རྒྱན་བུད་མེད་ཀྱི་
རྒྱན་ཡིན་པས་དེ་གཉིས་མ་གཏོགས་པའི་རྒྱན་གདུ་བུ་རྒྱན་ཅན་དང་དཔུང་རྒྱན་ལ་
སོགས་པ་གཞན་དག་རྒྱལ་བུ་བྱང་ཆུབ་སེམས་དཔའི་སྐུ་གཟུགས་ལ་གདགས་སོ། །
634

སྤོས་ཀྱི་ལུས་སྦྱིན་པར་ཞེས་ཙན་དན་དང་གུར་ཀུམ་སོགས་ཀྱི་སྤོས་ཞིམ་པོས་བྱང་ཆུབ་
སེམས་དཔའི་སྐུ་གཟུགས་ལ་བསྐུ་བར་བྱའོ། །བྱང་ཆུབ་སེམས་དཔའི་སྐུ་གཟུགས་དག་
མིས་བཏེག་པའི་ཁྱོགས་ཀྱིས་བསྐུར་རམ་ཁུར་རོ། །ཤིང་རྟས་ཀྱང་ངོ་སྟེ་བསྐུར་རོ། །
ཁྱོགས་དང་ཤིང་རྟ་དེ་ལ་གདུགས་དང་། རྒྱལ་མཚན་དང༌། བ་དན་དགུ་བསྒྲེང་ངོ༌། །
བྱང་ཆུབ་སེམས་དཔའི་སྐུ་གཟུགས་ཀྱི་དབུ་ལ་རྣ་བའི་གོང་དུ་མེ་ཏོག་གི་རྣ་རྒྱན་
གདུགས་སོ། །སྐུ་གཟུགས་དེ་ལ་མཆོད་ཡོན་དབུལ་བ་དང༌། ཞབས་ལ་ཙན་དོན་ལ་
སོགས་པའི་དྲི་ཆབ་གསོལ་བ་དག་ཀྱང་ངོ་སྟེ་དེ་དག་དབུལ་བ་ཆོས་དང་མཐུན་པའོ། །
སྐུ་གཟུགས་ལ་དད་པས་ཕུལ་བའི་རྫས་ནི་གནས་པ་སློབ་མ་དང་། གཞོན་ནུ་དང༌།
རྒན་པོ་དག་གིས་བླང་ངོ༌། །དེ་དག་གིས་བླངས་པའི་དད་རྫས་དེ་གནས་བརྟན་རྣམས་
ཀྱིས་བསྲུང་ངོ༌། །སྐུ་གཟུགས་ལ་མཆོད་ཡོན་དང་ཞབས་བསིལ་དང་མེ་ཏོག་ལ་
སོགས་པ་གཏོར་བ་ས་ལ་མི་འབབ་པར་བྱ་བའི་ཕྱིར་སྐུ་གཟུགས་བཞུགས་པའི་ཤིང་
རྟའི་མདུན་གྱི་ཤིང་རྟ་བསྒྲོད་པའི་ལམ་པོ་ཆེར་མེ་ཏོག་གི་ཕྲེང་བའི་ཟ་མ་ཏོག་སྟེ་མེ་
ཏོག་གི་ཕྲེང་བའི་སྣོད་བྲེ་འདྲ་བའི་སྒྲོམ་གྲུ་བཞི་སོགས་བྱའོ། །ཕྲེང་བའི་ཟ་མ་ཏོག་ཏུ་
དྲིའི་ཟ་མ་ཏོག་སྟེ་དྲིའི་སྣོད་དག་གཞུག་གོ །བྱང་སེམས་ཀྱི་སྐུ་གཟུགས་དེ་ལ་མེ་ཏོག་
དང་རིན་པོ་ཆེའི་ཕྲེང་བ་གདུགས་སོ། །སྐུ་གཟུགས་ལ་མཆོད་པ་རྫོགས་ཤིང་མཆོད་
པའི་རོལ་མོ་བརྟུལ་བ་དགུ་ན་མཆོད་པ་དེར་ཚོགས་པའི་སྐྱེ་བོའི་ཚོགས་ཕྱིར་དོང་བའི་
ཚེ་སྐུ་གཟུགས་ལ་སོགས་པའི་རྒྱན་བརྟུལ་ལོ། །གང་གི་ཚེ་རྒྱན་བརྟུལ་ན། ཉིན་མོ་སྐྱེ་
བོ་རྣམས་ཕྱིར་སོང་ཡང་སླར་འོང་བ་དང་། དང་པོ་ནས་མི་འགྲོ་བ་ཡང་སྲིད་པ་དང་།
གསར་དུ་འོང་སྲིད་པས་ཉིན་མོ་རྒྱན་མི་བརྟུལ་བར་མཚན་མོ་བརྟུལ་བར་བྱའོ། །བཞི་
པ་སྐབས་སྔ་མ་མཐར་དབྱུང་བ་ནི། རབ་ཏུ་བྱུང་བའི་གནས་སུ་དུས་སྟོན་བྱ་བ་ཆོས་དང་
མཐུན་ནོ། །ཞེས་གསུངས་ཏེ། རབ་ཏུ་བྱུང་བའི་གང་ཟག་གི་གཙུག་ལག་ཁང་གི་
གནས་སུ་ཁང་པའི་དུས་སྟོན་བྱ་བ་ཆོས་དང་མཐུན་ནོ། །གསུམ་པ་རུང་མཐུན་གྱི་སྒོ་
635

ནས་དོན་བསྡུ་བ་ནི། མི་རུང་བ་དང་མཐུན་ལ་རུང་བ་དང་འགལ་བ་ནི་རུང་བ་མ་ཡིན་
པར་བསྡུའོ། །ཕྱི་མ་དང་མཐུན་ལ་སྔ་མ་དང་འགལ་བ་ནི་རུང་བར་རོ། །ཞེས་གསུངས་
ཏེ། དངོས་སུ་བཀག་པས་མི་རུང་བ་འགྲེང་སྟེ་བཤང་གཅི་བྱ་བ་སོགས་དང་དགག་
བྱའི་རིགས་མཐུན་ལ། དངོས་སུ་སྒྲུབ་གནང་དུ་གསུངས་པ་རུང་བ་རྣམས་དཀྱུ རྒྱུ་
མཚན་འགལ་བ་ཉལ་བ་དང་འགྲོ་བས་བཤང་གཅི་བྱ་བ་དང༌། ཉལ་བ་དང་འགྲོ་ས་
ཟས་བཟའ་བར་བྱ་བ་ལ་སོགས་པ་རྣམས་ནི་སངས་རྒྱས་ཀྱིས་དངོས་སུ་བྱར་མི་རུང་
བར་མ་གསུངས་ཀྱང་རུང་བ་མ་ཡིན་པར་བསྡུའོ། །ཕྱི་མ་རུང་བ་དགེ་ཚུལ་གྱིས་
དགག་དབྱེ་བྱ་བ་དང་རབ་ཏུ་བྱུང་བ་ཐམས་ཅད་ཀྱིས་བུར་ཆུ་བཏུང་བ་སོགས་དང་རྒྱུ་
མཚན་མཐུན་པའམ་འདྲ་ལ། སྔ་མུ་མི་རུང་བ་དང་རྒྱུ་མཚན་འགལ་བ་དགེ་ཚུལ་གྱིས་
གསོ་སྦྱོང་བྱ་བ་དང་རབ་ཏུ་བྱུང་བ་ཐམས་ཅད་ཀྱིས་ཚྭ་དང་བསྲེས་པའི་རྒུན་ཆུ་བཏུང་
བ་དང༌། ཁམ་ཕོར་དུ་ཟས་ཟ་བ་ལ་སོགས་པ་རྣམས་ནི་སངས་རྒྱས་ཀྱིས་དངོས་སུ་
བྱེད་དགོས་པ་དང་བྱེད་རུང་བར་མ་གསུངས་ཀྱང་རུང་བར་རོ་ཞེས་བྱེད་དགོས་པ་དང་
བྱེད་རུང་བར་བསྡུའོ་ཞེས་པའོ། །འདིའི་དོན་ཅུང་ཟད་སྤྲོས་ཏེ་འཆད་པ་ལ་གཉིས།
དགོས་དོན་དང༌། བསྡུས་དོན་ནོ། །དང་པོ་ནི། དགག་དགོས་དང་ལྡན་ཡང་དགག་
སྒྲུབ་ཀྱི་བསླབ་བྱར་དངོས་སུ་མ་བཅས་པ་རྣམས་ལ། ཕྱི་རབས་ཀྱི་སྐྱེ་བོས་བཅས་པ་
ནི་མེད་སྙམ་ནས་དགག་བྱ་དང་ལྡན་པ་ལ་ཞུགས། དགོས་པ་དང་ལྡན་པ་ལས་ལོག་
པས་ཉེས་དམིགས་ཆེན་པོ་འབྱུང་བའི་ཕྱིར་མྱ་ངན་ལས་འདས་པའི་གེགས་སུ་གྱུར་པ་
རྣམས་དགག་དགོས་ཤིང་། གྲོགས་སུ་གྱུར་པ་རྣམས་སྒྲུབ་དགོས་པས་དགག་དགོས་
དང་ལྡན་པ་ལ་བཅས་པས་ཁྱབ་པར་མཛད་ཅིང་། བཅས་པ་མཛད་པ་ལྟར་འཇུག་
ལྡོག་བྱས་པས་བརྒྱུད་ནས་མྱ་ངན་ལས་འདས་པ་འཐོབ་པ་དང༌། གནང་བ་མདོར་
བསྡུས་ཀྱི་དགོས་པ་ནི་བདེ་བ་ལ་རེག་པར་གནས་པ་སོགས་སོ། །གཉིས་པ་བསྡུས་
དོན་ལ་བརྒྱད་ལས། དང་པོ་གསལ་ཁ་བཏོད་པ་དང་མ་བཏོད་པའི་ངོ་བོ་ནི། དགག་
636

སྒྲུབ་གནང་གསུམ་ལས། དང་པོ་ནི་དགག་བྱ་དང་ལྡན་པའི་གཞི་ལ་བྱ་བའི་བྱེ་བྲག་
གང་ཞིག་དང་སྦྱར་ནས་ལྟུང་བ་སྡེ་ལྔ་གང་རུང་གི་མིང་གིས་གསལ་ཁ་བཏོད་པ་ནི་བྱེ་
བྲག་ཏུ་གསལ་ཁ་བཏོད་པ་ཡིན་ལ། བཟློག་པ་ནི་མ་བཏོད་པ་ཡིན་ནོ། །གཉིས་པ་ནི།
དགོས་པ་དང་ལྡན་པའི་གཞི་ལ་བྱ་བའི་བྱེ་བྲག་དང་སྦྱར་ནས་སྒྲུབ་པའི་མིང་གིས་
གསལ་ཁ་བཏོད་པ་ནི་བཏོད་པ་ཡིན་ལ། བཟློག་པ་ནི་མ་བཏོད་པའོ། །གནང་བ་ནི།
དགག་དགོས་མེད་པའི་གཞི་ལ་བྱ་བའི་བྱེ་བྲག་དང་སྦྱར་ནས་གནང་བའི་མིང་གིས་
གསལ་ཁ་བཏོད་པ་ནི་བཏོད་པ་ཡིན་ལ། བཟློག་པ་ནི་མ་བཏོད་པའོ། །གཉིས་པ་དབྱེ་
བ་ལ་གསུམ་ལས། དང་པོ་རྒྱུ་མཚན་གྱི་སྒོ་ནས་དབྱེ་ན་གསུམ་སྟེ། ས་རྐོ་བ་བཀག་
པས་འཐས་པར་གནས་པའི་བྱེ་མ་སྲོག་ཆགས་ཅན་བརྐོ་མི་རུང་བར་མདོར་བསྡུས་
སྦྱར་བ་དགག་པ་མདོར་བསྡུས་དང༌། དགེ་ཚུལ་གྱིས་དགག་དབྱེ་བྱ་དགོས་པར་
གསུངས་པས་གསོ་སྦྱོང་བྱ་དགོས་པར་མདོར་བསྡུས་སྦྱར་བ་སྒྲུབ་པ་མདོར་བསྡུས་དང༌།
ཡོལ་གོར་དུ་ཟས་བཟའ་བར་གསུངས་པས་ཁམ་ཕོར་དུ་ཟས་བཟར་རུང་བ་མདོར་
བསྡུས་སྦྱར་བ་གནང་བ་མདོར་བསྡུས་སོ། །གཉིས་པ་ངོ་བོའི་སྒོ་ནས་དབྱེ་ན་གཉིས་ཏེ།
བཅས་པའི་ངོ་བོ་དང་ཡན་ལག་གང་ཡང་གསལ་ཁ་མེད་པ་དཔེར་ན་བྱེ་མ་སྲོག་ཆགས་
ཅན་བརྐོ་བ་བཀག་པ་ལྟ་བུ་རྒྱུ་ཚོགས་དང་བཅས་པའི་མདོར་བསྡུས་དང་། ངོ་བོ་ལ་
མདོར་བསྡུས་སྦྱར་བ་མིན་པར་ཡན་ལག་ཙམ་ལ་མདོར་བསྡུས་སྦྱར་བ་དཔེར་ན་
འཁྲིག་ཚིག་སྨྲ་བའི་ལྷག་མ་ལ་ཡུལ་བུད་མེད་དེ་རྫུ་འཕྲུལ་གྱི་ཆོས་ཅན་མ་ཡིན་པ་ཡན་
ལག་ཏུ་དགོས་པར་ལུང་ལས་དངོས་སུ་གསུངས་པས། གཞན་བསྙེན་བཀུར་བསྔགས་
པའི་ལྷག་མ་ལ་སོགས་པ་ལ་དེ་ཡན་ལག་ཏུ་དགོས་པར་སྦྱར་བ་ཡན་ལག་གི་མདོར་
བསྡུས་སོ། །གསུམ་པ་གནས་སྐབས་ཀྱི་སྒོ་ནས་དབྱེ་ན་གཉིས་ཏེ། མདོར་བསྡུས་མ་
གསུངས་གོང་དུ་མདོར་བསྡུས་ཀྱི་བསླབ་པ་རྣམས་དགག་བྱ་དང་དགོས་པ་དང་དགག་
དགོས་མེད་པ་དག་དངོས་བཅས་དེ་དང་དེར་ངོ་བོ་ཉིད་ཀྱིས་མཚུངས་པར་ཡོད་ཀྱང་

གང་ཟག་གིས་སྦྱོར་མི་ཤེས་པ་བཞིན་དུ་མདོར་བསྡུས་བཅས་རྗེས་སུ་ཡང་སྦྱོར་མི་
ཤེས་པ་ནི་ངོ་བོ་ཉིད་ཀྱིས་མདོར་བསྡུས་དང༌། མདོར་བསྡུས་གསུངས་རྗེས་དེ་སྦྱོར་
བའི་ཚུལ་ཤེས་པ་ནི་བྱེད་པའི་མདོར་བསྡུས་སོ། །དེའང་བལ་དཀར་པོ་དཀོན་སར་དེ་
འབའ་ཞིག་གིས་སྟན་བྱེད་པ་ལྟ་བུ་གཉིས་ཀ་ཡིན་ཆོག་སྟེ། མདོར་བསྡུས་ཀྱི་བཅས་པ་
མ་མཛད་པའི་དུས་སུ་བལ་ནག་འབའ་ཞིག་གིས་སྟན་བྱེད་པའི་མདོར་བསྡུས་བལ་
དཀར་ལ་སྦྱོར་མི་ཤེས་པ་བཞིན་དུ་རྗེས་སུ་ཡང་སྦྱོར་མི་ཤེས་པ་ཞིག་དང་། རྗེས་སུ་
སྦྱོར་ཤེས་པ་གཉིས་ཡོད་པའི་ཁྱད་པར་འཐད་པའི་ཕྱིར་རོ། །གསུམ་པ་མཚན་ཉིད་ལ་
སྤྱིའི་མཚན་ཉིད་ནི། ལུང་ལས་བྱ་བ་བྱེ་བྲག་གི་གསལ་ཁ་མ་བཏོད་པའི་འདུལ་བའི་
བསླབ་པ་རྣམ་པར་བཞག་པའི་བདག་ཉིད་དུ་གྲུབ་པའི་སྟོན་པའི་བཀའོ། །བྱེ་བྲག་སོ་
སོའི་མཚན་ཉིད་ནི། དགག་བྱའི་རྒྱུ་མཚན་དང་ལྡན་པ་གང་ཞིག བྱ་བ་བྱེ་བྲག་གི་
གསལ་ཁ་མ་བཏོད་པའི་འདུལ་བའི་བསླབ་པ་རྣམ་པར་བཞག་པའི་བདག་ཉིད་དུ་
གྲུབ་པའི་བཀའ་དང༌། དགོས་པའི་རྒྱུ་མཚན་དང་ལྡན་པ་གང་ཞིག བྱ་བ་བྱེ་བྲག་གི་
གསལ་ཁ་མ་བཏོད་པའི་འདུལ་བའི་བསླབ་པ་རྣམ་པར་བཞག་པའི་བདག་ཉིད་དུ་
གྲུབ་པའི་བཀའ་དང༌། དགག་དགོས་མེད་པའི་རྒྱུ་མཚན་དང་ལྡན་པ་གང་ཞིག བྱ་བ་
བྱེ་བྲག་གི་གསལ་ཁ་མ་བཏོད་པའི་འདུལ་བའི་བསླབ་པ་རྣམ་པར་བཞག་པའི་བདག་
ཉིད་དུ་གྲུབ་པའི་བཀའ་དེ། རིམ་བཞིན་དགག་སྒྲུབ་གནང་གསུམ་གྱི་འདུལ་བ་མདོར་
བསྡུས་ཀྱི་མཚན་ཉིད་དང༌། བཅས་པའི་ངོ་བོའི་བདག་ཉིད་དུ་གནས་པ་གང་ཞིག བྱ་
བ་བྱེ་བྲག་གི་གསལ་ཁ་མ་བཏོད་པའི་འདུལ་བའི་བསླབ་པ་རྣམ་པར་བཞག་པའི་
བདག་ཉིད་དུ་གྲུབ་པའི་བཀའ་དང་། ཡན་ལག་གི་བདག་ཉིད་དུ་གནས་པ་གང་ཞིག
བྱ་བ་བྱེ་བྲག་གི་གསལ་ཁ་མ་བཏོད་པའི་འདུལ་བའི་བསླབ་པ་རྣམ་པར་བཞག་པའི་
བདག་ཉིད་དུ་གྲུབ་པའི་བཀའ་དེ། རིམ་བཞིན་རྒྱུ་ཚོགས་དང་བཅས་པའི་མདོར་
བསྡུས་དང༌། ཡན་ལག་གི་མདོར་བསྡུས་ཀྱི་མཚན་ཉིད་དོ། གང་ཟག་གིས་སྦྱོར་མི་

ཤེས་པ་གང་ཞིག བྱ་བ་བྱེ་བྲག་གི་གསལ་ཁ་མ་བཏོད་པའི་འདུལ་བའི་བསླབ་པ་རྣམ་
པར་བཞག་པའི་བདག་ཉིད་དུ་གྲུབ་པའི་བཀའ་དང་། གང་ཟག་གིས་སྦྱོར་ཤེས་པ་
གང་ཞིག བྱ་བ་བྱེ་བྲག་གི་གསལ་ཁ་མ་བཏོད་པའི་འདུལ་བའི་བསླབ་པ་རྣམ་པར་
བཞག་པའི་བདག་ཉིད་དུ་གྲུབ་པའི་བཀའ་དེ། རིམ་བཞིན་ངོ་བོ་ཉིད་དང་། བྱེད་པའི་
མདོར་བསྡུས་ཀྱི་མཚན་ཉིད་དོ། །བཞི་པ་ངེས་ཚིག་ནི། ཚུལ་ཁྲིམས་སྟོན་པས་ན་
འདུལ་བ། དགག་དགོས་ཀྱི་རྒྱུ་མཚན་དང༌། དགག་དགོས་མེད་པའི་རྒྱུ་མཚན་ལ་
བརྟེན་ནས་གཞི་དང་མ་སྦྱར་བར་བླང་དོར་མདོར་བསྡུས་ཏེ་སྟོན་པས་ན་མདོར་བསྡུས་
ཞེས་བྱའོ། །ལྔ་པ་མདོར་བསྡུས་སྦྱར་བའི་གཞི་ནི། གསལ་ཁ་བཏོད་པའི་སྒོ་ནས་སྔར་
དགག་སྒྲུབ་གནང་གསུམ་གང་ཡང་མ་བྱས་ལ་དོན་ལ་དགག་སྒྲུབ་གནང་བ་བྱེད་པའི་
རྒྱུ་མཚན་ཡོད་པའི་གཞི་ལ་སྦྱར་རོ། །དྲུག་པ་རྒྱུ་མཚན་ལ་གསུམ་སྟེ། དགག་བྱའི་རྒྱུ་
མཚན་དང༌། དགོས་པའི་རྒྱུ་མཚན་དང་། དགག་དགོས་མེད་པའི་རྒྱུ་མཚན་ནོ། །དང༌
པོ་ལ་གསུམ་ལས། དང་པོ་མཚན་ཉིད་ནི། དངོས་སམ་བརྒྱུད་པས་རང་གཞན་གྱི་རྒྱུད་
ལ་ལམ་གོང་མ་སྐྱེ་བའི་གེགས་ཀྱི་བྱེ་བྲག་ཏུ་གྱུར་པ་གང་ཞིག བསླབ་པ་བཅའ་བའི་སྒོ་
ནས་དགག་བྱར་གྱུར་པའོ། །གཉིས་པ་དབྱེ་བ་ནི། སྤྱིའི་སྒོ་ནས་དབྱེ་ན། སྤྱིའི་དགག་
བྱའམ་བཅས་པ་རྣམ་འཇོག་གི་དགག་བྱ་དང་། སྒོས་ཀྱི་དགག་བྱའམ་བྱ་བ་དེ་འབྲེལ་
གྱི་དགག་བྱ་གཉིས་སོ། །བྱེ་བྲག་ཏུ་དབྱེ་ན། སྤྱིའི་དགག་བྱའམ་བཅས་པ་རྣམ་འཇོག་
གི་དགག་བྱ་ལ་གསུམ་ཡོད་དེ། སྒོས་ཀྱི་དགག་བྱ་ལ་ཐུག་པར་འགྱུར་མི་འགྱུར་གྱི་
ཚོད་མི་ཟིན་པ་དང་། བཅས་པའི་རྒྱ་རལ་ཏེ་ཧ་ཅང་ཐལ་བར་འགྱུར་བ་དང་། བྱ་བ་དེ་
ལ་གནས་སྐབས་དེ་ན་སྒོས་ཀྱི་དགག་བྱ་མེད་ཀྱང་སྤྱིར་བྱ་བ་དེ་ལ་དགག་བྱ་དེ་ཡོད་
པའི་རིགས་ཅན་ཡིན་པའོ། །སྒོས་ཀྱི་དགག་བྱ་ལ་དབྱེ་ན་མང་དུ་ཡོད་དེ། སྲོག་ཆགས་
ལ་གནོད་པ་དང་། དོན་དང་བྱ་བ་མང་བ་དང་། གཞན་མ་དད་པ་སྐྱེ་བ་སོགས་སོ། །
གསུམ་པ་དགག་བྱ་གང་གིས་བཅས་པ་གང་བཅས་ཚུལ་ནི། སྤྱིར་བཏང་ལ་རང་བཞིན་
བཞག་པའི་བར་ཐག་གི་གསལ་ཁ་མ་བཏོད་དང་། གང་ཟག་གིས་སྨོན་

གྱི་ཁ་ན་མ་ཐོ་བ་དང་འབྲེལ་བའི་བཅས་པ་རྣམས་སྒོས་ཀྱི་དགག་བྱས་བཅས་པ་མཛད་
པ་ཡིན་ཏེ། བཅས་པ་རྣམ་འཇོག་གི་སྒོས་ཀྱི་དགག་བྱ་དང་བཅས་པ་རྗེས་སུ་འགྲོ་ལྡོག་
བྱེད་པའི་ཕྱིར་ཏེ། དཔེར་ན་མི་ལ་མཚོན་བསྣུན་ཀྱང་མ་ཤི་ན་སྒོས་ཀྱི་དགག་བྱ་མི་
འགྲུབ་པས་ཕམ་པ་མི་བསྐྱེད་པ་བཞིན་ནོ། །བརྡེག་པའི་ལྟུང་བྱེད་རང་བཞིན་གྱི་ཁ་ན་
མ་ཐོ་བ་དང་འབྲེལ་བའི་ལྟུང་བ་ཡིན་ཡང་རྩྭ་ཉག་གཅིག་གིས་དགེ་སློང་ལ་བརྡེག་ན་
གསོད་པར་མ་གྱུར་ན་ཡང་ལྟུང་བྱེད་འབྱུང་བར་བཅས་པ་ནི་དམིགས་བསལ་ཏེ། དེ་
ཙམ་གྱིས་ལུས་སྲོག་ལ་གནོད་པའི་སྒོས་ཀྱི་དགག་བྱ་མི་རྫོགས་ཀྱང་དེའི་རིགས་ཅན་
ཡིན་པའི་ཕྱིར་སྤྱིའི་དགག་བྱས་བཅས་པ་བཞག་པའོ། །བཅས་པ་རྐྱང་བའི་ལྟུང་བ་
རྣམས་སྤྱིར་བཏང་སྤྱིའི་དགག་བྱས་བཅས་པ་མཛད་དེ། བཅས་པ་རྣམ་འཇོག་གི་སྤྱིའི་
དགག་བྱ་དང་བཅས་པ་རྗེས་སུ་འགྲོ་ལྡོག་བྱེད་པའི་ཕྱིར་ཏེ། དཔེར་ན་ཆང་རྩྭ་རྩེ་ཙམ་
ལན་ཅིག་བཏུང་བ་ལ་སྒོས་ཀྱི་དགག་བྱ་མྱོས་པ་མེད་ཀྱང་སྤྱིའི་དགག་བྱ་ཚོད་མི་ཟིན་
པ་སོགས་གསུམ་པོ་ཡོད་པས་དེས་མཚམས་བཟུང་བ་ལྟ་བུ་ཡིན་པའི་ཕྱིར། གནས་
མལ་ཕན་ཕུན་དུ་གྱུར་པའི་ལྟུང་བྱེད་ནི་བཅས་པའི་ཁ་ན་མ་ཐོ་བ་ཡིན་ཡང་གནས་མལ་
ཕན་ཕུན་དུ་གྱུར་ན་ལྟུང་བྱེད་བསྐྱེད་ལ་མ་གྱུར་ན་མི་བསྐྱེད་པར་བཅས་པ་ལྟ་བུ་སྒོས་
ཀྱིས་དགག་བྱས་མཚམས་བཟུང་བ་དམིགས་བསལ་ཡིན་ནོ། །གཉིས་པ་དགོས་པའི་
རྒྱུ་མཚན་ནི། དངོས་བརྒྱུད་ཅི་རིགས་ཀྱིས་རང་གཞན་གྱི་རྒྱུད་ལ་ལམ་གོང་མ་སྐྱེ་བའི་
ཐབས་སུ་གྱུར་པའོ། །གསུམ་པ་དགག་དགོས་མེད་པའི་རྒྱུ་མཚན་ནི། ཅི་དགར་སྤྱད་
ཀྱང་སྔར་གྱི་དགག་བྱ་དང་དགོས་པ་གང་ཡང་མེད་པའོ། །བདུན་པ་མདོར་བསྡུས་
ལས་འདས་ན་ཅིར་འགྱུར་ནི། དངོས་བཅས་དང་གཞི་ལ་སོགས་པའི་ཡན་ལག་ཐམས་
ཅད་མཉམ་ན་ལྟུང་བ་མཉམ་པར་འགྱུར་ཏེ། ལུག་བལ་དཀར་པོ་དཀོན་ཞིང་རིན་ཆེ་བ་
དེས་སྟན་བྱས་ན་ལྟུང་བ་དངོས་གཞིར་འགྱུར་བ་བཞིན་ནོ། །གཞི་ལ་སོགས་པའི་སྒོ་
ནས་མི་མཉམ་པར་ཆུང་བར་འགྱུར་ན་ལྟུང་བའང་ན་སྨད་པར་འགྱུར་ཏེ། དེའི་རྗེས་སུ་

འབྲངས་ནས་ཕྱིར་བཅོས་ཀྱང་ཤེས་པར་བྱའོ། །མདོར་བསྡུས་ཀྱི་ལྟུང་བ་ལ་སྡེ་ལྔ་ག་
ཡོད་དེ། བཅས་ལྡན་དགེ་སློང་མས་ཕའི་དགེ་འདུན་གྱིས་གནས་དབྱུང་བྱས་པའི་དགེ་
སློང་དེ་ལ་མའི་དགེ་འདུན་གྱིས་ཕྱག་མི་བྱ་བའི་སྡོམ་པ་མ་བྱིན་ཀྱང་དེ་དང་ལྷན་ཅིག་
འགྲོགས་འདྲིས་བྱས་པ་ལ་བཟློག་པ་ལྔའི་མཐར་བྱུང་བའི་ཕམ་པ་དེ་མདོར་བསྡུས་ཀྱི་
ཕམ་པ་དང་། བསྡིགས་པ་ནན་ཏུར་གྱི་དབང་དུ་བྱས་པའི་བཟློག་པ་ལྔའི་མཐར་བྱུང་
བའི་ལྷག་མ་དེ་མདོར་བསྡུས་ཀྱི་ལྷག་མ་དང༌། བལ་དཀར་པོ་ཤིན་ཏུ་དཀོན་ཞིང་རིན་
ཆེ་བའི་སར་བལ་དཀར་པོ་འབའ་ཞིག་གི་སྟན་བྱེད་པའི་ལྟུང་བ་དེ་མདོར་བསྡུས་ཀྱི་
སྤང་ལྟུང་དང་། བྱེ་མ་སྲོག་ཆགས་ཅན་བརྐོ་བའི་ལྟུང་བ་དེ་མདོར་བསྡུས་ཀྱི་ལྟུང་བྱེད་
འབའ་ཞིག་པ་དང་། འོ་མ་དང་ཞོ་ལ་སོགས་པ་བཅུ་པོ་ལས་གཞན་པའི་ཟས་བསོད་པ་
རོ་བརྒྱ་པ་ལྟ་བུ་དགེ་སློང་མས་བསླངས་ན་མདོར་བསྡུས་ཀྱི་སོར་བཤགས་དང་། དགེ་
ཚུལ་གྱིས་གསོ་སྦྱོང་མ་བྱས་པ་ལྟ་བུ་མདོར་བསྡུས་ཀྱི་ཉེས་བྱས་སོ། །བརྒྱད་པ་མདོར་
བསྡུས་སྦྱོར་ཚུལ་ནི། གཞི་གང་རུང་དུ་སྦྱར་ཏེ་དགག་སྒྲུབ་གནང་གསུམ་གང་ཡང་བྱས་
མེད་པ་ལ་དགག་བྱ་ཡོད་པས་མི་རུང་བ་དང་མཐུན། དགོས་པ་མེད་པས་རུང་བ་དང་
འགལ་བ་རྟགས་སུ་བཀོད་ནས་མི་རུང་བར་སྒྲུབ་པ་དང༌། དགོས་པ་ཡོད་པས་རུང་བ་
དང་མཐུན། དགག་བྱ་མེད་པས་མི་རུང་བ་དང་འགལ་བ་རྟགས་སུ་བཀོད་ནས་བྱ་
དགོས་པར་སྒྲུབ་པ་དང་། དགག་དགོས་གང་ཡང་མེད་པ་རྟགས་སུ་བཀོད་ནས་བྱ་རུང་
བར་མདོར་བསྡུས་སྦྱར་བར་བྱའོ། །དེས་ན་མདོར་བསྡུས་འདི་ལ་མིང་གཉིས་པ་ལུང་ལ་
བརྟེན་པའི་རྗེས་དཔག་ཅེས་ཀྱང་བྱའོ། །དགུ་པ་སྔར་བཅས་རྗེས་བཅས་གང་ཡིན་ཞེ་ན།
རྗེས་བཅས་ཡིན་ཏེ། ལུང་ཕྲན་ཚེགས་ལས། དེ་ནས་བཅོམ་ལྡན་འདས་ཡོངས་སུ་མྱ་
ངན་ལས་འདའ་བའི་དུས་ཀྱི་ཚེ་ན་དགེ་སློང་རྣམས་ལ་བཀའ་བསྩལ་པ། དགེ་སློང་དག་
ངས་འདུལ་བ་རྒྱས་པར་བསྟན་ན། མདོར་བསྡུས་ཏེ་མ་བསྟན་པས་ལེགས་པར་ཉོན་
ལ་ཡིད་ལ་ཟུངས་ཤིག་དང་བཤད་དོ། །དགེ་སློང་དག་ཁྱེད་ཀྱིས་ངས་སྔོན་གནང་

བའང་མེད། བཀག་པའང་མེད་པ་གང་ཡིན་པ་དེ་ཡང་གལ་ཏེ་མི་རུང་བ་བསྟེན་ཅིང་
རུང་བ་དང་མི་མཐུན་ན་རུང་བ་མ་ཡིན་པའི་ཕྱིར་སྤྱད་པར་མི་བྱའོ། །གལ་ཏེ་རུང་བ་
བསྟེན་ཅིང་མི་རུང་བ་དང་མི་མཐུན་ན་རུང་བ་ཡིན་པའི་ཕྱིར་སྤྱད་པར་བྱ་སྟེ་འདི་ལ་
འགྱོད་པར་མི་བྱའོ། །ཞེས་སྟོན་པ་འདའ་ཁར་ཞལ་ཆེམས་ཀྱི་ཚུལ་དུ་གསུངས་པའི་ཕྱིར་
རོ། །གནས་མལ་གྱི་གཞི་ཕྲན་ཚེགས་ལ་སོགས་པའི་སྐབས་ནས་འབྱུང་བ་རྫོགས་སོ། །
གནས་མལ་གྱི་གཞི་རྫོགས་སོ། །འདུལ་བའི་མདོ་རྣམས་རྫོགས་སོ།། །།
བཞི་པ་མཇུག་གི་དོན་ལ་ལྔ། གང་བརྩམས་པ་བསྟན་བཅོས་ཀྱི་ཆེ་བ་དང༌། གང་གིས་
བརྩམས་པ་རྩོམ་པ་པོའི་ཆེ་བ་དང་། གང་ལས་བཏུས་པ་ལུང་གི་ཆེ་བ་དང་། བྱས་པ་
ཤེས་པའི་ཕྱིར་བསྒྱུར་ཚུལ་དང་། གཞུང་ཚད་རྟོགས་པའི་ཕྱིར་ཤོ་ལོ་ཀ་དང་བམ་
གྲངས་བརྗོད་པའོ། །དང་པོ་ནི། འདུལ་བའི་མདོ་ཞེས་བྱ་བ་ངེས་པར་འབྱུང་བའི་ཚུལ་
ཁྲིམས་ཀྱི་དབང་དུ་བྱས་པ། འདུལ་བ་རྒྱ་མཚོའི་སྙིང་པོ་མདོར་བསྡུས་པ། ལྷག་པའི་
ཚུལ་ཁྲིམས་ཀྱི་བསླབ་པ་མཐའ་དག་གི་མཛོད་དུ་གྱུར་པ། འདུལ་བའི་སྡེ་སྣོད་ཐམས་
ཅད་ཀྱི་མ་ལྟ་བུ་འདི་ནི། ཞེས་གསུངས་ཏེ། འདུལ་བའི་མདོ་ཞེས་བྱ་བ་ནི་བརྗོད་
བྱའི་དོན་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་པ། རྗོད་བྱེད་ཀྱི་གཞུང་
འདུལ་བ་ལུང་རྒྱ་མཚོའི་སྙིང་པོ་མདོར་བསྡུས་པ། འདུལ་བ་ནས་གསུངས་པའི་ལྷག་
པའི་ཚུལ་ཁྲིམས་ཀྱི་བསླབ་པ་ཐོབ་བྱེད་སྲུང་ཐབས་གསོ་ཐབས་མཐའ་དག་གི་མཛོད་དུ་
གྱུར་པ། འདི་ལ་བརྟེན་ནས་འདུལ་བ་མཐའ་དག་རྟོགས་པའི་ཤེས་རབ་བུ་ལྟ་བུ་འབྱུང་
བོས་འདུལ་བའི་སྡེ་སྣོད་ཐམས་ཅད་ཀྱི་མ་ལྟ་བུ་འདི་ནི། ཞེས་སོ། །གཉིས་པ་ནི།
འཕགས་པ་གཞི་ཐམས་ཅད་ཡོད་པར་སྨྲ་བའི་འདུལ་བ་འཛིན་པ་ཆེན་པོ། བྲམ་ཟེའི་
སློབ་དཔོན་བཙུན་པ་ཡོན་ཏན་འོད་བདག་དང་གཞན་གྱི་གྲུབ་པའི་མཐའ་རྒྱ་མཚོའི་
ཕ་རོལ་ཏུ་སོན་པ། བདེ་བར་གཤེགས་པའི་ཆོས་འདུལ་བ་བདུད་རྩིའི་ཉིང་ཁུས་ཤེས་
རབ་ཀྱི་དབང་པོ་རྒྱས་པ། བདེ་བར་གཤེགས་པའི་བཀའ་དམ་པ་ནན་ཏན་སྙིང་པོར་

བསྒྲུབས་པས། ཞེས་གསུངས་ཏེ། སྡིག་པ་མི་དགེ་བ་ལས་རིང་དུ་འཕགས་པ་ལས་དང་
འབྲས་བུ་དང་དུས་གསུམ་པོ་ཐམས་ཅད་རྫས་སུ་ཡོད་པར་སྨྲ་ཞིང་སྡེ་པ་གཞན་ཐམས་
ཅད་ཀྱི་གཞིར་གྱུར་པའི་གཞི་ཐམས་ཅད་ཡོད་པར་སྨྲ་བའི་འདུལ་བ་འཛིན་པ་ཆེན་པོ།
རིགས་མཐོ་བ་བྲམ་ཟེའི་སློབ་དཔོན་བཙུན་པ་ཡོན་ཏན་འོད། རང་ལུགས་ནང་པ་
སངས་རྒྱས་པ་དང་གཞན་ལུགས་ཕྱི་རོལ་མུ་སྟེགས་པའི་གྲུབ་མཐའ་ལ་ཤིན་ཏུ་མཁས་
པས་བདག་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པ། བདེ་བར་
གཤེགས་པའི་ཆོས་འདུལ་བ་བདུད་རྩིའི་ཉིང་ཁུས་སློབ་དཔོན་ཡོན་ཏན་འོད་དེའི་ཤེས་
རབ་ཀྱི་དབང་པོ་རྒྱས་པ། བདེ་བར་གཤེགས་པའི་བཀའ་དམ་པ་ཉམས་ལེན་ནན་ཏན་
སྙིང་པོར་བསྒྲུབས་པས་མཛད་དོ་ཞེས་པའོ། །གསུམ་པ་ནི། སྡེ་པ་ཐམས་ཅད་ཀྱི་འདུལ་
བའི་སྡེ་སྣོད་མཐའ་དག་གི་གཙོ་བོར་གྱུར་པ་འཕགས་པ་གཞི་ཐམས་ཅད་ཡོད་པར་སྨྲ་
བའི་འདུལ་བ་ཀུན་ལས་བཏུས་པ་ཡིན་ནོ། །ཞེས་གསུངས་ཏེ། གང་ལ་བརྟེན་ནས་
མཛད་ན། ཉན་ཐོས་སྡེ་པ་བཅོ་བརྒྱད་པོ་ཐམས་ཅད་ཀྱི་འདུལ་བའི་སྡེ་སྣོད་མཐའ་དག་
གི་གཙོ་བོར་གྱུར་པ་འཕགས་པ་གཞི་ཐམས་ཅད་ཡོད་པར་སྨྲ་བའི་འདུལ་བ་ལུང་དུམ་
བུ་བཞི་པོ་ཀུན་ལས་བསྟན་བཅོས་འདི་བཏུས་པ་ཡིན་ནོ། །བཞི་པ་ནི། དབང་ཕྱུག་དམ་
པའི་མངའ་བདག་ལྷ་བཙན་པོའི་བཀའ་ལུང་གིས་འཕགས་པ་གཞི་ཐམས་ཅད་ཡོད་པར་
སྨྲ་བའི་འདུལ་བ་འཛིན་པ། ཁ་ཆེའི་བྱེ་བྲག་ཏུ་སྨྲ་བའི་སློབ་དཔོན་ཛི་ན་མི་ཏྲ་དང་། ཞུ་
ཆེན་གྱི་ལོ་ཙཱ་བ་བནྡེ་ཀླུའི་རྒྱལ་མཚན་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། །
ཞེས་གསུངས་ཏེ། ཆོས་འདི་བསྒྱུར་བའི་སྦྱིན་བདག་གི་ཁྱད་པར་དབང་ཕྱུག་དམ་པའི་
མངའ་བདག་དཔལ་ལྷ་བཙན་པོའི་སྟེ་ཆོས་རྒྱལ་རལ་བ་ཅན་ཞེས་བྱ་བའི་བཀའ་ལུང་
གིས། པཎྜི་ཏའི་ཁྱད་པར་འཕགས་པ་གཞི་ཐམས་ཅད་ཡོད་པར་སྨྲ་བའི་འདུལ་བ་
འཛིན་པ། ཁ་ཆེའི་བྱེ་བྲག་ཏུ་སྨྲ་བའི་སློབ་དཔོན་ཛི་ན་མི་ཏྲ་སྟེ་རྒྱལ་བའི་བཤེས་གཉེན་
དང༌། སྒྱུར་བྱེད་ལོ་ཙཱ་བའི་ཁྱད་པར་ཞུ་ཆེན་གྱི་ལོ་ཙཱ་བ་བནྡེ་སྟེ་ཕྱག་འོས་སམ་བཙུན་པ་

ཅོག་རོ་ཀླུའི་རྒྱལ་མཚན་གྱིས་བོད་སྐད་དུ་བསྒྱུར་ཅིང་ཞུས་ཏེའམ་ཞུ་དག་བྱས་ཏེ། །
འཆད་ཉན་གྱི་སྒོ་ནས་གཏན་ལ་ཕབ་པའོ། །ལྔ་པ་ནི། འདུལ་བའི་མདོ་འདི་ལ་ཤོ་ལོ་ཀ་
ཉིས་སྟོང་བདུན་བརྒྱ་ཡོད། བམ་པོ་ནི་དགུར་བྱས་སོ།། །།
སླར་སྨྲས་པ། མདོ་དང་མངོན་པའི་སྡེ་སྣོད་རིན་པོ་ཆེས། །སྐྲུན་མིན་སྟོན་དང་བསྟན་པ་
གཉིས་ཆར་དུ། །ཚངས་དབྱངས་གསུང་གིས་ལན་བརྒྱར་བསྔགས་པ་ཡི། །དྲི་མེད་ཆོས་
འདུལ་ཡོན་ཏན་བསམ་ཞིང་དད། །ལེགས་ཚོགས་རྒྱ་མཚོའི་གཞིར་གྱུར་འཕགས་པའི་
ནོར། །ལྷག་པའི་སེམས་དང་ཤེས་རབ་བསླབ་པའི་རྟེན། །བདུན་ཕྲག་སྤོང་པ་འཁོར་
དང་བཅས་པ་ལ། །ཐར་འདོད་དང་བའི་ཡིད་ཀྱི་པདྨོ་འཛུམ། །སྐྱེས་སྦྱངས་ཤེས་རབ་
ཤིན་ཏུ་ན་ཕྲ་ཡང་། །རྙོག་བྲལ་ཚངས་སྤྱོད་བསླབ་པར་མོས་པའི་བློ། །ལན་ཅིག་ཐོབ་
པའི་སྐལ་བཟང་ལ་བསམས་ནས། །སྤྱི་བརྟོལ་སྨྱུག་རྩེ་གཡོ་བའི་འདུ་བྱེད་བརྩམས། །
དེ་དགེ་མཐུན་པའི་སྨོན་ལམ་དང་འགྲོགས་ཏེ། །ས་སྟེང་རྒྱལ་བསྟན་གནས་དང་མི་
གནས་ནི། །འདི་ཉིད་ཁོ་ནས་འབྱེད་པར་གསུངས་པ་ཡི། །ཆོས་འདུལ་འཕྲིན་ལས་དར་
ཞིང་རྒྱས་ཕྱིར་བསྔོ། །ཡོངས་རྫོགས་ཁྲིམས་ཀྱི་རྩ་བ་རབ་བརྟན་ཅིང་། །སྦྱངས་ཡོན་
དཔལ་གྱི་འདབ་མ་ཕྱོགས་སུ་རྒྱས། །གཞི་གསུམ་མེ་ཏོག་དུས་སུ་བཞད་པ་ཡི། །འདུལ་
འཛིན་ལྗོན་པའི་དབང་པོས་ས་ཁྱབ་ཤོག །བདག་ཀྱང་འདི་ནས་ཚེ་རབས་ཕྲེང་བ་རུ། །
བཅོས་མིན་ངེས་པར་འབྱུང་བས་རྒྱུད་འཁུལ་ནས། །ཚངས་པར་སྤྱོད་པའི་བརྟུལ་ཞུགས་
མ་སྨད་པས། །རྒྱལ་བ་དགྱེས་པའི་ཚུལ་ཁྲིམས་སྲུང་གྱུར་ཅིག །ལེགས་སྤྱད་ག་བུར་
དོག་པའི་ཟེགས་རླན་གྱིས། །ཞི་བསིལ་མྱ་ངན་མེད་པའི་དཔལ་སྦྱིན་པ། །ཐུབ་ཚུལ་
བདུད་རྩིའི་ཟླ་བའི་འཛུམ་ཟེར་གྱིས། །བཅས་རང་ཉེས་ལྟུང་ཚ་གདུང་གཞིལ་བར་ཤོག །
ལེགས་སྨོན་མཐོ་རིས་སྐས་ལས་རབ་འགོངས་ཏེ། །སོ་སོར་ཐར་པའི་མཚན་གྱིས་རབ་
ཕྱེ་བའི། །དགག་སྒྲུབ་བསླབ་པ་གཙང་མའི་འཇུག་ངོགས་ནས། །འགྲོ་ཀུན་ཞི་བའི་གྲོང་

དུ་འཇུག་པར་ཤོག། །། །
ཅེས་མདོ་རྩ་བའི་འགྲེལ་པ་སློབ་དཔོན་ཡོན་ཏན་འོད་ཀྱི་དགོངས་རྒྱན་ཚིག་དོན་རབ་ཏུ་གསལ་བའི་ཉི་མ་
ཞེས་བྱ་བ་འདི་ནི་དཔལ་ཡུལ་དར་ཐང་དགོན་གྱི་སྤྲུལ་རིན་པོ་ཆེ་ཀར་དབང་ཉི་མས་ཆོས་དུང་དཀར་པོ་
གཡས་སུ་འཁྱིལ་བ་དང་བཀྲ་ཤིས་པའི་ལྷ་དར་དྲི་མ་མེད་པས་སྣ་དྲངས་ནས་མདོ་རྩ་བ་ལ་འགྲེལ་པ་ཞིག་
འབྲི་དགོས་ཞེས་བསྐུལ་མ་མཛད་ཅིང་། རང་གིས་ཀྱང་ཤེས་ཚོད་ཀྱིས་མདོ་རྩ་བ་ལ་གཙོ་བོ་ཚིག་འགྲེལ་
གསལ་པོ་ཞིག་བྱས་ཡོད་པའི་འགྲེལ་པ་ཞིག་འབྲི་ཐུབ་པ་བྱུང་ན་བློ་གྲོས་གསར་བུ་པ་འགའ་ལ་ཕན་པ་
ཕྲན་བུ་རེ་ཐོགས་སྲིད་སྙམ་ནས་འབྲི་འདོད་བྱུང་ཞིང་། མཁས་དབང་དམ་པ་ཚུལ་ཁྲིམས་བློ་གྲོས་ཀྱིས་
ཀྱང་བྲི་ན་ལེགས་ཞེས་པའི་གསུང་གིས་དབུགས་དབྱུང་གནང་བ་དང་། མཁན་དམ་པ་བསོད་ནམས་དར་
རྒྱས་མཆོག་ནས་ཀྱང་འབྲི་ཐུབ་པ་བྱུང་ན་པར་སྐྲུན་གྱི་མ་དངུལ་ཁོང་གིས་གནང་གསུངས་པས་བརྩོན་པ་
བསྐྱེད་དེ་བྲིས་པ་ཡིན་ལ། གཞུང་འདིའི་སྐབས་ཀྱི་རྩ་བའི་འབྲུ་གནོན་རྣམས་རྒྱ་ཆེར་འགྲེལ་གཙོ་བོར་
བྱས་པའི་མདོ་རྩ་བའི་རྒྱ་འགྲེལ་དག་དང་བོད་ཀྱི་མཚོ་ཊིཀ་ཟླ་བའི་འོད་ཟེར་ལྟར་བྲིས་ཤིང་། ས་བཅད་ནི་
རྒྱལ་བ་དགེ་འདུན་གྲུབ་ཀྱི་འདུལ་ཊཱིཀ་རིན་ཕྲེང་དང་། གཞན་ཡང་བུ་སྟོན་རིན་ཆེན་གྲུབ་ཀྱི་འགྲེལ་པ་
སྙིང་པོ་རབ་གསལ་དང་། བྱ་འདུལ་འཛིན་བརྩོན་འགྲུས་འབར་གྱི་ཊི་ཀ་འཐད་ལྡན་དང་། འདུལ་ཊཱིཀ་ཉི་
མའི་འོད་ཟེར་སོགས་ལས་བྱུང་བ་བློ་ལ་གང་འཚམས་ལྟར་བྲིས་པ་ཡིན་ལ། སྤྱི་དོན་དང་འཕྲོས་དོན་
རྣམས་ནི་སོ་སོར་ཐར་པའི་མདོ་རྩ་འགྲེལ་དང་། འདུལ་བ་ལུང་སྡེ་བཞི་རྩ་འགྲེལ། རྒྱ་ཆེར་འགྲེལ་དང་
རང་འགྲེལ་སོགས་ཀྱི་དགོངས་པ་གཞིར་བཞག བོད་འགྲེལ་རྣམས་ལས་གཙོ་བོ་སྡོམ་ཊིཀ་དཔག་སྙེ་དང༌།
གཞན་ཡང་འདུལ་ཊཱིཀ་ཉི་མའི་འོད་ཟེར་དང་། འདུལ་ཊཱིཀ་རིན་ཆེན་ཕྲེང་བ་སོགས་ལས་གསུངས་པ་བློ་
ལ་གང་འཚམས་རང་ལུགས་སུ་བྱས་ནས་བྲིས་པ་ཡིན་ཞིང་། གཞུང་གཅིག་ལ་བརྗོད་བྱ་ཆ་ཚང་ན་དཔེ་
ཀློག་བདེ་བའི་ཕྱིར་གཙོ་བོ་ཉི་ཟེར་དང་ཟླ་ཟེར་ལས་གསུངས་པ་ཚིག་ཇི་བཞིན་དུ་བཀོད་པའང་ཡོད་དོ། །
སྤྱིར་བོད་འགྲེལ་ལ་ཀུན་མཁྱེན་མཚོ་སྣ་པ་ཤེས་རབ་བཟང་པོའི་འགྲེལ་ཆེན་ལས་ལྷག་པ་ཞིག་མེད་དེ།
མཚོ་སྣ་པ་ཆེན་པོ་ཁོང་ལ་མནལ་ལམ་དུ་ཡོན་ཏན་འོད་ཀྱིས་ཞལ་གཟིགས་ནས་མདོ་རྩ་བ་བཤད་ཅིང་།
དེ་ནས་མགོན་པོ་ཏྲཀྐད་ཀྱིས་བསྐུལ་ནས་འདུལ་བའི་རྣམ་བཤད་ཉི་མའི་འོད་ཟེར་བརྩམས་པར་ཀོང་

སྤྲུལ་སོགས་ཀྱིས་གསུངས་པ་ལྟར་ཡིན་ལ། འགྲེལ་ཆེན་དེ་ནི་འདུལ་ལུང་དགོངས་འགྲེལ་དང་བཅས་
པའི་གནད་མཐའ་དག་ལ་མ་རྟོགས་ལོག་རྟོག་ཐེ་ཚོམ་གྱི་དྲི་མ་བསལ་ནས་དེ་དག་གི་དོན་ཕྱོགས་གཅིག་
ཏུ་བསྡུས་པའི་ལེགས་བཤད་ཅིག་ཡིན་པར་ས་དགེ་བཀའ་རྙིང་སོགས་ཀྱི་མཁས་པ་ཐམས་ཅད་ཀྱིས་སྤྱི་
རིགས་ནས་ཁས་ལེན་ཞིང༌། ཁོང་ཡང་གངས་རིའི་ཁྲོད་ཀྱི་ཉེ་བ་འཁོར་ཞེས་ཡོངས་སུ་གྲགས་ཤིང་གྲུབ་པ་
ཡིན་པས་སོ། །དེས་ན་ཀུན་མཁྱེན་མཚོ་སྣ་པ་ཆེན་པོ་དང་། དེ་བཞིན་དུ་ཀུན་མཁྱེན་རོང་སྟོན་དང་། སྐྱེད་
ཚལ་མཁན་པོ་ཀུན་དགའ་ཆོས་བཟང་དང་། པཎ་ཆེན་ངག་དབང་ཆོས་གྲགས་དང༌། ཀོང་སྤྲུལ་ཡོན་ཏན་
རྒྱ་མཚོ་དང་། བྲག་དཀར་སྤྲུལ་སྐུ་བློ་བཟང་དཔལ་ལྡན་བསྟན་འཛིན་སྙན་གྲགས་སོགས་སྐྱེས་སྦྱང་གི་བློ་
གྲོས་ཉི་ཟླའི་དཀྱིལ་འཁོར་ལྟར་རབ་ཏུ་གསལ་བ་བསྟན་འཛིན་གྱི་སྐྱེས་བུ་དམ་པ་ཁོང་རྣམས་ཀྱི་གསུང་
ལ་མ་གུས་པ་རྩ་བ་ནས་མེད་མོད། འོན་ཀྱང་སྐྱེ་བོ་སུ་འདྲ་ཞིག་ཡིན་ཡང་རང་རང་གི་བློ་ལ་ཤར་ཚད་རེ་
ཡོད་པས། འདུལ་གཞུང་རྣམས་ལ་གཟུ་བོའི་བློས་ཅུང་ཟད་དཔྱད་ཁུལ་བགྱིས་ཏེ། རང་གི་རྨོངས་བློར་
ཤར་བ་ལྟར་དགག་སྒྲུབ་ཀྱི་རྣམ་གཞག་ཕྲན་བུ་རེས་ཟུར་བརྒྱན་ཅིང་། རྩ་བའི་འབྲུ་གནོན་གཙོ་བོར་བྱས་
ཏེ། རིས་མེད་བསྟན་འགྲོའི་དཔུང་གཉེན་མཚན་བརྗོད་པར་དཀའ་ནའང་དོན་གྱི་སླད་དུ་མཚན་ནས་སྨོས་
ན་༧ཆོས་རྗེ་ཐམས་ཅད་མཁྱེན་པ་འཇིགས་མེད་ཕུན་ཚོགས་འབྱུང་གནས་དཔལ་བཟང་པོ་མཆོག་གི་
ཞབས་རྡུལ་སྤྱི་བོས་ལེན་པའི་གུས་སློབ། དཔལ་རྒྱལ་བ་ཀཿཐོག་པའི་གྲྭ་རིགས་སུ་གཏོགས་པ་ཐུབ་
བསྟན་ཤེས་རབ་ཉི་མའམ་ཀུན་ཀྱིས་ལྕགས་ཡུལ་མགོ་ལོག་པ་རིག་འཛིན་དར་རྒྱས་ཞེས་འབོད་པ་དེ་ཉིད་
ཀྱིས་རང་ལོ་སོ་བརྒྱད་པ་བོད་མེ་ཁྱི་ལོའི་ཆུ་སྟོད་ཟླ་བའི་ཡར་ངོའི་ཚེས་བཞི་སྟེ་སྟོན་པ་ཐུགས་རྗེ་ཅན་གྱིས་
ཆོས་འཁོར་བསྐོར་བའི་དུས་ཆེན་ལ་གསེར་ཐང་བླ་རུང་ལྔ་རིག་ནང་བསྟན་སློབ་གླིང་དུ་མཇུག་རྫོགས་
པར་སྦྱར་བའོ། །འདིས་ཀྱང་ཕན་བདེའི་འབྱུང་གནས་རྒྱལ་བའི་ལུང་རྟོགས་ཀྱི་བསྟན་པ་སྤྱི་དང་། ཐུབ་
བསྟན་ཡོངས་ཀྱི་གཞི་མ་འདུལ་བསྟན་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་སྙིང་ཐག་པ་
ནས་སླར་ཡང་སྨོན་ན་ཕྱོགས་བཅུའི་རྒྱལ་བ་སྲས་དང་བཅས་པ་དང་རྩ་གསུམ་ཆོས་སྐྱོང་སྲུང་མ་རྣམས་
ཀྱིས་ཀྱང་དེ་དེ་བཞིན་དུ་འགྲུབ་པའི་མཐུན་འགྱུར་དམ་པ་གནང་བར་ཞུ། དགེའོ། །དགེའོ། །དགེའོ།། །།

༄༅། །དམ་ཆོས་འདུལ་བའི་དཔེ་རིས་ངེས་ཤེས་ནོར་བུ་སྦྱིན་པའི་ཀླུ་དབང་།
ཐལ་མོ་སྦྱར་ཙོག་ཙོག་པུར་འདུག་ཅིང་།
ཞེས་པའི་ཙོག་ཙོག་པོར་འདུག་ཚུལ་གྱི་དཔེ།
གདིང་བ་གདིང་ཚུལ།
ཐལ་མོ་སྦྱར་ཚུལ་གྱི་དཔེ།
འདི་ལྟར་ཐལ་མོ་ཅར་ལེབ་ཏུ་སྦྱར་མི་རུང༌།
ལྷུང་བཟེད།
ལྷུ་
སྣའི་སྤུ་འཐོག་བྱེད་སྨད་ཚེར་གྱི་དཔེ།
ཐུར་གྲིབ་ཀྱི་དཔེ།
ཁྲུས་རིས།

གནམ་གཟེར།
འཁོར་གཏན།
ལག་གཟུང་།
༤4344ཐར་
འཕྲེད་གཏན།
སྒོ་གཏན།
དབྱུག་གུ་སྐམ་ཁ།

ལྕགས་ཀྱི་ཐལ་ཕྱགས།
ཤིང་གི་ཐལ་ཕྱགས།
ལྕགས་ཀྱི་ཕྲུག་སྤྱད།
ལྕགས་ཀྱི་གཞོང་རིང་།
ཆོལ་ཟངས།
ལྷུང་བཟེད་ཀྱི་གཞི་ཞ་ཉེའི་དབྱར་འདབ། དགོན་པ་པ་རྣམས་ཀྱི་ལྷུང་བཟེད་ཀྱི་སྣོད་སྐོན་བུ་ཁ་སྦྱར།
ལྷུང་བཟེད་ཀྱི་སྣོད་དྲ་བ།
འུར་རྡོ།
ལྕེ་བཞར།
དགེ་སློང་མའི་གོས་ཤིང་ང་དཔུང་བཅད་དང་།
རྔུལ་གཟན་གཉིས་གྱོན་ལུགས་ཀྱི་དཔེ། །
ལྷུང་བཟེད་སྲེག་ཚེ་ལྷུང་བཟེད་འགེབ་བྱེད་ཀྱི་སྣོད་རྫ་བོ།
རིལ་བ་སྤྱི་བླུགས།
བྱ་མ་བུམ།
རྐང་རྟེན་གྱི་ཤིང༌། །
མཁར་གསིལ།

ཕན་ཚུན་མ་རེག་པའི་ཡལ་ག་ཕྲ་མོ་ལ་དགེ་སློང་བསྡད་ཡལ་གར་ཆོས་གོས་
བཞག་པ་གཡས་ཀྱི་འདི་དང་། ཡལ་གར་དགེ་སློང་བསྡད་ཡལ་ག་ཕྲ་མོར་
ཆོས་གོས་བཞག་པ་གཡོན་གྱི་འདི་སྟེ་གཉིས་ཀ་ལ་འབྲལ་སྤང་བསྐྱེད་པའོ། །
རྩ་བར་དགེ་སློང་བསྡད་ན་ཡལ་ག་གང་
དུ་ཆོས་གོས་བཞག་ཀྱང་མི་འབྲལ་བ།
རྩ་བའི་རྩ་བར་དགེ་སློང་བསྡད་ན་ཡལ་ག་
གང་དུ་ཆོས་གོས་བཞག་ཀྱང་མི་འབྲལ་བ།
རྩ་བར་ཆོས་གོས་བཞག་ན་ཡལ་ག་གང་
དུ་དགེ་སློང་བསྡད་ཀྱང་མི་འབྲལ་བ།

བདག་པོ་གཅིག་པའི་ཤིང་ལྗོན་པ་ཡལ་ག་དང་ལོ་མ་ཕན་ཚུན་རེག་
་པ་ཉིད་ཡིན་ན་དགེ་སློང་དང་ཆོས་གོས་ཀྱི་བར་རྒྱང་གྲགས་གཅིག་
ཚུན་ཆད་དུ་མཚམས་ཐ་དད་པར་གྱུར་པའི་རྐྱེན་གཞན་མ་བྱུང་ན་
རྩ་བའི་རྩ་བར་ཆོས་གོས་བཞག་ན་ཡལ་ག་
གང་དུ་དགེ་སློང་བསྡད་ཀྱང་མི་འབྲལ་བ། །
འབྲལ་སྤང་མི་བསྐྱེད་པ།
བདག་པོ་གཅིག་པའི་ཤིང་ལྗོན་པ་ཡལ་ག་དང་ལོ་མ་ཕན་ཚུན་རེག་
པ་ཉིད་ཡིན་ཡང་དགེ་སློང་དང་ཆོས་གོས་ཀྱི་བར་མཚམས་ཐ་དད་
པར་གྱུར་པའི་རྐྱེན་གཞན་བྱུང་ན་འབྲལ་སྤང་བསྐྱེད་པའི་དཔེ།
ཤིང་ལྗོན་པ་ལ་ཆོས་གོས་དཔྱངས་ཏེ་དེའི་འོག་གི་ས་
གཞིར་དགེ་སློང་བསྡད་ནས་སྐྱ་རེངས་ཤར་ཡང་མི་
འབྲལ་བའི་དཔེ།

སྐ་རགས་ཀྱི་བྱེ་བྲག་རྒྱ་ཅང་།
ལྕག་པོད།
ཤུར་བུ།
ཤུར་བུ་ཕྲེའུ།
ཡོལ་གོར་གྱི་དཔེ།
ཆུ་ཚགས་གྲུ་གསུམ་གྱི་དཔེ།
ཁ་གཟར་གྱི་དཔེ། ]
བྱིན་ལེན་སྟོབ་པའི་དཔེ།
ཚགས་རྟེན་སྣོད།
དཔྱང་ཚགས།
རིལ་བ་ཞབས་ཚགས་ཅན།
ནང་པད་མའི་སྦུ་གུ་ལྟ་བུ།
བུམ་ཚགས་གཅེའུ་ཅན།
–
འོད་ཁང་མིག་བརྒྱ་པ། །
ཁྲུད་ཤིང་།
མར་མེའི་ནང་དུ་སྲོག་ཆགས་ལྟུང་བ་དགག་ཕྱིར་
སྨིག་ཚལ་གྱི་གཟེབ་ལ་དར་དཀར་རམ་ལྷང་ཚེར་
སྲབ་མོས་གཡོགས་པ་ཅན་གྱི་མེ་འགེབས་ཀྱི་དཔེ།
རྐང་པའི་འབོབ།

གང་ཟག་གི་རྒྱའམ་ཐེ་ཚེའི་དཔེ།
ཁྱིམ་བདག་མགོན་མེད་ཟས་སྦྱིན།
དགེ་འདུན་པའི་རྒྱའམ་ཐེ་ཚེའི་དཔེ།
སོ་མངས་ཀྱི་དཔེ།
ཕྱོགས་རེ་རེར་གནས་ཁང་རེ་རེ་བརྩིགས་ཏེ་དེ་གཉིས་ཀྱི་བར་དུ་སྲང་གདོད་པ་སྤོང་ཁང་ཆུང་ངུ་།
ཕྱོགས་རེར་གནས་ཁང་གསུམ་མམ་བཞི་བརྩིགས་ཏེ་བར་དུ་སྲང་གདོད་པ་སྤོང་ཁང་འབྲིང་པོ།

ཕྱོགས་རེ་རེ་གནས་ཁང་ལྔའམ་དྲུག་བརྩིགས་ཏེ་བར་དུ་སྲང་གདོད་པ་སྤོང་ཁང་ཆེན་པོ།
དགེ་སློང་དག་མང་བས་སྤོང་ཁང་དུ་སྤོང་བ་
རྒྱུ ༔ པ་དག་མི་ཤོང་ན་ཁང་མོ་ཆེའམ་ཡང་ཐོག་
བྱའོ་ཞེས་པའི་དཔེ། IL
བསམ་གཏན་པའི་གཙུག་ལག་ཁང་གི་དཔེ་སྟེ། ཕྱི་རོལ་ཏུ་སྤོང་ཁང་
ཆེན་མོའམ་གནས་ཁང་གི་ཚར་དག་ཀྱང་ངོ༌། །ཞེས་པའི་དཔེ།

གཉིད་བྲོ་ན་གདོས་བུ་གདགས་པར་བྱའོ་ཞེས་
པའི་རྣ་བ་ལ་གདགས་བྱའི་གདོས་བུའི་དཔེ།
འདུག་པའི་ཆེད་དུ་སའི་སྟེགས་བུ་དག་དང་
ཁྲིའུ་ཡང་ངོ་ཞེས་པའི་ཁྲིའུའི་དཔེ།
དབྱུག་གུས་དལ་བུས་གཟུགས་པར་བྱའོ་ཞེས་པའི་དཔེ།
ཕོ་ལོང་འཕང་བར་བྱའོ། །ཞེས་པའི་དཔེ།
རྐང་པ་གཉིས་ལ་རྡུལ་མི་
འགོ་བར་བྱ་བའི་ཕྱིར་པར་
ཐང་གདིང་བར་བྱའོ་ཞེས་
པའི་དཔེ།
སོ་ཤིང་། །
མདོ་སྡེ་འཛིན་པ་འོང་བ་གདུགས་དང་རྒྱལ་
མཚན་དང་བ་དན་ལ་སོགས་པ་དག་གིས་
བསུ་བར་བྱའོ་ཞེས་པའི་བ་དན་གྱི་དཔེ།
སྤོ ང་བ་པའམ་ཀློག་པ་པ་རྣམས་ཁམས་དུབ་པ་སངས་ཕྱིར་
འཆག་སའི་གནས་གང་ལ་ཇི་ལྟར་འཆག་ཚུལ་གྱི་དཔེ།
གཎྜིའི་ཐེལུ།
ciente

L རོ་རྒྱབ་ན་བས་དུས་འཁྱུད་བཅང་བར་
བྱའོ་ཞེས་པའི་པུས་འཁྱུད་ཀྱི་དཔེ།
ཚེས་ཐུར།
ཚུལ་ཤིང་སོགས་ཀྱི་སྣོད་ལྷུག་མའམ་སྨྱུག་གཤགས་
སོགས་ཀྱིས་བསླས་པའི་གཟེབ་ཀྱི་སྤྲུག་མའི་དཔེ།
བུ་རོག་གི་མཆུ་ལྟ་བུའི་གྲི་གབ་གག་གི་གསོག་པ་ལ་བགེག
ཆང་པ་ལྟ་བུའི་ཁབ་རལ།
སྦུ་གུ་ལྟ་བུའི་ཁབ་རལ།
གཏུར་བུ།
སྦྲང་ཡབ།
བསིལ་ཡབ།
སྒྲུང་སྐྱབས།

སླ་ང་།
རྙེད་པ་ཕུལ་བ་དགེ་འདུན་ལ་ཞུ་བའི་ཚེ་
ཞུ་བ་པོ་འགྲེང་བའི་གནས་ཤིང་རྟའི་དཔེ།
སྣམ་སྦྱར།
སྣམ་ཕྲནཾ།
ཚལ་བུ།
གླེགས་བུ།
རལ་ཁ་དཔུང་ཆད
མཐིང་གོས།
L ཤམ་ཐབས་ཀྱི་གཟན།
ཤམ་ཐབས།
རྣག་གཟན།
L རྔུལ་གཟན་གྱི་གཟན། །
རྔུལ་གཟན། ། གཡན་དགབ།
གདིང་བ།
དབྱར་གྱི་གོས་རས་ཆེན།

གདོང་ཕྱིས།
ཁྲ་བོ་བཀྲ་བ་དག་མི་བཅང་
ངོ༌། །ཞེས་པའི་དཔེ།
ལྷམ་མཐིལ་རིམ་པ་གཅིག་
ལྷམ་མཐིལ་རིམ་པ་མང་པོ་
པ་ཅན་གྱི་དཔེ།
ཅན་གྱི་དཔེ།
ལུག་རུ་ལྟ་བུ་དག་མི་བཅང་
ཨ་ཤུད་ཐ་དང་ཀ་ར་བཱི་རའི་འདབ་མ་ལྟ་བུ་
དག་མི་བཅང་ངོ༌། །ཞེས་པའི་དཔེ།
གསེར་དང་དངུལ་གྱིས་སྤྲས་པ་དག་
ངོ༌། །ཞེས་པའི་དཔེ།
མི་བཅང་ངོ༌། །ཞེས་པའི་དཔེ།
ཁྲིག་ཁྲིག་ཟེར་བ་དག་མི་
བཅང་ངོ༌། །ཞེས་པའི་དཔེ།
ཀྲོག་ཀྲོག་ཟེར་བ་དག་མི་ཏུག་ཏུག་ཟེར་བ་དག་མི་ཐིག་ཐིག་ཟེར་བ་དག་མི་
བཅང་ངོ༌། །ཞེས་པའི་དཔེ། བཅང་ངོ༌། །ཞེས་པའི་དཔེ། བཅང་ངོ༌། །ཞེས་པའི་དཔེ།

རྐང་པའི་ལོང་བུའི་བར་ཁྱབ་པའི་
ལྷམ་བོལ་ཀོ་བ་ཅན་གྱི་དཔེ།
ལྷམ་སྣའི་སྦུབས་ཅན།
ལྷམ་རྟིང་པའི་སྦུབས་ཅན།
བོལ་གྱི་སྣར་མཐོངས་བྱུང་
བའི་ལྷམ་སྦུབས་མཐོངས་ཅན་
ནམ་ཁ་ཆུ་ཆུས་བྱུང་བའི་ལྷམ།
ཐུར་མ་བཅང་བར་བྱའོ་
ཞེས་པའི་མིག་སྨན་སྐུད་
རྗེ་ངར་གྱི་ཕྱེད་ཁྱབ་པའི་
ལྷམ་ཡུ་ཆད་ཀྱི་དཔེ།
པུས་མོའི་བར་ཁྱབ་
པའི་ལྷམ་སྒྲོ་གུ་ཅན།
ནད་པས་སྨན་གཞུག་པའི་
སྣོད་མཆན་ཁུག་གི་དཔེ།
པའི་ཐུར་མའི་དཔེ།
་
སྣར་བླུགས་པའི་སྤྱད་ཀྱི་དཔེ།
མིག་སྨན་འདེབས་པའི་ཐུར་མའི་དཔེ།
འདོམ་གྱི་གསོ་བ་བསྟེན་ཚེ་བཤང་ལམ་
དུ་སྨན་གཏོང་བྱེད་ཀྱི་སྦུ་གུའི་དཔེ།
ཁྱམས་གསུམ་པ་ཡང་ངོ་ཞེས་པའི་དཔེ་སྟེ། དེ་ནི་རྩིག་པ་གྲུ་བཞིས་བསྐོར་
དུ་བ་རྔུབ་བྱེད་སྨན་གྱི་གཅེའུའི་དཔེ།
ཏེ་ངོས་གསུམ་གྱི་ཁྱམས་ཀྱི་དབུས་ན་དྲི་གཙང་ཁང་རེ་རེ་དང་། གཡས་
གཡོན་གཉིས་ན་གནས་ཁང་རེ་རེ་སྟེ་ཁང་མིག་དགུ་ཡོད་པ་ཞིག་གོ །

་པ་ཅན་གྱི་དཔེ་སྟེ།
ནས་བསྐོར་ཏེ་ཕྱོགས་
བུས་སུ་དྲི་གཙང་ཁང་
ས་གཡོན་དུ་གནས་
སྣོད་པའོ། །
ཁུམས་བཞི་པ་ཅན་གྱི་དཔེ། རྩིག་པ་
གྲུ་བཞིས་བསྐོར་ཏེ་སྒོའི་ཕྱོགས་ལས་
གཞན་པའི་ཕྱོགས་གསུམ་དུ་དབུས་
སུ་དྲི་གཙང་རེ་རེ་དང༌། དེའི་གཡས་
གཡོན་གཉིས་སུ་གནས་ཁང་རེ་རེ་སྟེ་
ཁང་མིག་དགུ་དང༌། སྒོའི་ཐད་ཀྱི་
དཀྱིལ་དུ་དྲི་གཙང་ཁང་གཅིག་དང༌།
སྒོ་ཁང་གི་ངོས་གཉིས་སུ་གནས་ཁང་
གཉིས་ཏེ་བཅུ་གཉིས་ཡོད་པའོ། །

དགེ་སློང་པའི་དྲི་གཙང་ཁང་བདུན་
བརྩེགས་ཀྱི་དཔེ།
བསིལ་ཁང་བདུན་
བརྩེགས་ཀྱི་དཔེ།
ལག་གི་བླས་འགྲོ་བ་དང་འོང་བ་དང་ལྡན་པའི་གཞིར་གཙུག་ལག་ཁང་རབ་ཏུ་གནས་པར་བྱའོ། །ཞེས་པའི་དཔེ། །

རྩང་དང་འོབས་དག་ཀྱང་ངོ་ཞེས་
པའི་རྩང་གིས་བསྐོར་བའི་དཔེ།
རྒྱུན་ལུགས་དང་ཀླག་ཅོར་སོགས་ཆུང་བའི་སར་ཐོས་བསམ་འཕེལ་བའི་ཕྱིར་བརྩིགས་པའི་
གཙུག་ལག་ཁང་ལྔ་བརྩེགས་ཀྱི་དཔེ།
ཡ་གད་ལས་གཛེག་པར་བྱའོ། །ཞེས་པའི་ཡ་གད་ཀྱི་དཔེ།

རྐང་རྟེན། །
སེང་གེའི་ཁྲི།

འཁོར་གྱི་ཁྱམས།
&rཕ་རོལ་ཀྱི་མཚོན་རྡུག་པར་བྱེད་
པའི་ཕྱིར་དགྲ་ཁང་བྱ་བའི་དཔེ།

A
བFE/
བརྩམ་པར་བྱ་ཞིང་དབྱུང་བར་བྱ། །སངས་རྒྱས་བསྟན་ལ་འཇུག་པར་བྱ། །འདམ་བུའི་ཁྱིམ་ལ་གླང་ཆེན་བཞིན། །འཆི་
བདག་སྡེ་ནི་གཞོམ་པར་བྱ། །གང་ཞིག་རབ་ཏུ་བག་ཡོད་པར། །ཆོས་འདུལ་འདི་ལ་སྤྱོད་འགྱུར་བ། །སྐྱེ་བའི་འཁོར་བ་རབ་
སྤངས་ནས། །སྡུག་བསྔལ་ཐ་མར་བྱེད་པར་འགྱུར། ། །
འཁོར་བའི་འཁོར་ལོ།

མེའི་སྣོད་ཞུགས་ལིང་།
– ལྕགས་ཀྱི་དོག་ལེ་ཡང་
ངོ༌། །ཞེས་པའི་དཔེ། །
མར་མེའི་སྡོང་བུ་ཡལ་ག་དུ་མ་དང་ལྡན་པའི་དཔེ།
མཆིག་དང་དེའི་མཆིག་གུ
དེའི་ལྕགས་སྐྱེད་ཀྱང་ངོ༌། །ཞེས་པའི་དཔེ།
སྡིག་སྦྲུལ་ལ་སོགས་པའི་གཉེན་
པོའི་ཕྱིར་འཁོར་བ་སྒྲ་དང་བཅས་
པ་བཅང་ངོ༌། །ཞེས་པའི་དཔེ།
ས་ལས་བྱས་པའི་ཐབ་ཀྱང་ངོ༌། །ཞེས་པའི་དཔེ།

ཀ་བ་ལྟ་བུ།
བྱང་ཆུང
– ལྷ་བབ་མཆོད་རྟེན།
སོ་སྐྱེས་མཆོད་རྟེན།
རྒྱལ་མཆོད་
ཉན་ཐོས་དགྲ་བཅོམ་
པའི་མཆོད་རྟེན། །
— ཆོ་འཕྲུལ་མཆོད་རྟེན།
nཆོས་འཁོར་མཆོད་རྟེན། མར་མེ་འཛིན་པ་བྱའོ་ཞེས་པའི་དཔེ། རྟ་བབས་བསྒྲེང་བར་
བྱའོ་ཞེས་པའི་དཔེ།
བྱང་ཆུབ་ཆེན་པོ་དང་ཆོས་ཀྱི་འཁོར་ལོ་དང་ཆོ་འཕྲུལ་ཆེན་པོ་དང་ལྷ་ལས་བབ་པ་རྣམས་ཀྱི་
དེ་དག་ལས་གཞན་པ་ནི་མ་གཏོགས་སོ་ཞེས་པའི་བྱང་ཆུབ་མཆོད་རྟེན་སོགས་དེ་བཞི་པོའི་
དཔེ་དང་། མཆོད་རྟེན་ནི་རྣམ་པ་གཉིས་ཏེ། གཙང་ཁང་ཅན་ཉིད་དང་། ཀ་བ་ལྟ་བུ་ཉིད་
དོ། །ཞེས་དང༌། སེང་གེའི་རྒྱལ་མཚན་དང་ཆུ་སྲིན་གྱི་རྒྱལ་མཚན་དང་ཀླུའི་རྒྱལ་མཚན་
དང་ཁྱུ་མཆོག་གི་རྒྱལ་མཚན་ནོ་ཞེས་པ་སོགས་ཀྱི་དཔེ། །

དྲིའི་ཟ་མ་ཏོག
ཕྲེང་བའི་ཟ་མ་ཏོག་པ
སྟོན་པ་སངས་རྒྱས་ཀྱི་སྐུ་གཟུགས་གྲོང་ཁྱེར་དུ་སྤྱན་དྲངས་པ།

ཞེས་པ་འདི་ནི་སྟོན་པ་ཐུགས་རྗེ་ཅན་གྱི་རྗེས་འཇུག་ཏུ་རློམ་པ་རིག་འཛིན་དར་རྒྱས་ནས་མདོ་རྩ་བའི་འགྲེལ་པ་སློབ་དཔོན་ཡོན་ཏན་འོད་
ཀྱི་དགོངས་རྒྱན་མཇུག་གྲུབ་པ་དང༌། སླར་ཡང་འདུལ་བའི་སྐབས་ཀྱི་གཙུག་ལག་ཁང་དང་ཡོ་བྱད་ཀྱི་སྐོར་རྣམས་རི་མོའི་ལམ་
ནས་བསྟན་ན་རྟོགས་སླ་བར་དམིགས་ནས་མཚོ་སྣ་པའི་ཞལ་རྒྱུན་དུ་གྲགས་པའི་འདུལ་བའི་དཔེ་རིས་དང༌། འདུལ་བའི་
བཀའ་བསྟན་རྣམས་ལ་ཅུང་ཟད་དཔྱད་ཁུལ་བྱས་ཏེ་ཁ་ཆོས་བྱས་པ་ལྟར། ལྷ་རིས་པ་མཁན་བསོད་དགའ་དང༌། ཚེ་
རིང་དོན་འགྲུབ་གཉིས་ཀྱིས་གྲོགས་བྱས་ཏེ། གསེར་ཐང་བླ་རུང་ལྔ་རིག་ནང་བསྟན་སློབ་གླིང་དུ་སྦྱར་བའོ། །

༈ བོད་ཀྱི་སྐད་ཡིག་ནི་བོད་མི་མཐའ་དག་གི་དོན་བཟང་རང་གསལ་
ཁྲོ་བ་མེད་པའི་སློབ་དཔོན་དམ་པ་ཡིན་པར་མ་ཟད། བཅུ་ཕྲག་རིག་
གཞུང་བདུད་རྩིའི་ཉིང་བཅུད་འཛིན་པའི་སྣོད་བཟང་པོ་དང་མི་རིགས་
ཧྲིལ་པོའི་ལུགས་གཉིས་ཀྱི་དབུགས་རྒྱུན་སྐྱོང་བའི་སྲོག་རྩའང་ཡིན།།
དེས་ན་རང་གི་སྐད་ཡིག་བརྒྱུད་འཛིན་དང་དར་སྤེལ་བྱེད་པ་ནི་བོད་མི་
ཡོངས་རྫོགས་ཀྱི་ཕྲག་པར་རང་བཞིན་གྱིས་བབས་པའི་གལ་པོ་ཆེའི་
ཁུར་ཞིག་ཡིན་པའང་སྨོས་ཅི་དགོས་སོ། །

ལྔ་རིག་ནང་བསྟན་སློབ་གྲྭ་ཆེན་མོ།
ལེགས་སྨོན་མཐོ་རིས་སྐས་ལས་རབ་འགོངས་ཏེ། །
སོ་སོར་ཐར་པའི་མཚན་གྱིས་རབ་ཕྱེ་བའི། །
དགག་སྒྲུབ་བསླབ་པ་གཙང་མའི་འཇུག་ངོགས་ནས། །
འགྲོ་ཀུན་ཞི་བའི་གྲོང་དུ་འཇུག་པར་ཤོག ། །
བླ་རུང་གཞུང་ལས་དོ་དམ་ཁང་ནས་འགྲེམ་སྤེལ་བྱས།
