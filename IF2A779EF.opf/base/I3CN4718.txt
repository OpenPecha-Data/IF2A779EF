འདུལ་བའི་སྡེ་སྣོད་ཐོག་མར་གསུང་ཡུལ་གནས་མཆོག་ཝཱ་ར་ཎཱ་སི།
བདུན་བདུན་དུས་ཀྱི་ཁྱོག་མཚམས་ཤིག་ན་ལེགས་ཚོགས་བཀྲ་ཤིས་རེ་ཁ་རྫོགས། །
ཝཱ་ར་ཎཱ་སིའི་ཉམས་དགའི་ནགས་ན་བདེན་བཞིའི་གསེར་འཁོར་དང་པོར་བསྒྱུར། །
སྟོན་དང་བསྟན་པ་གཞི་གཅིག་གྲུབ་པ་ཆོས་འདུལ་ཡང་ཞུན་གསེར་གྱི་ཁམས། །
གླེགས་བུའི་ཁྲ་རྒྱན་བཏབ་པའི་འོག་ནས་ཞི་བར་བགྲོད་པའི་གསང་ལམ་ཡིན། ། །
བླ་རུང་གཞུང་ལས་དོ་དམ་ཁང་ནས་འགྲེམ་སྤེལ་བྱས། །

མི་མཇེད་ཞིང་གི་རྣམ་འདྲེན་གཙོ། །སྟོན་མཆོག་དོན་ཀུན་གྲུབ་པའི་ཞབས། །

འོད་བྱེད་ས་བརྙེས་བདག་ཉིད་ཆེ། །རྨད་བྱུང་སློབ་དཔོན་ཡོན་ཏན་འོད། །

ཡོན་ཏན་འོད་ཀྱི་དགོངས་རྒྱན་ཚིག་དོན་རབ་ཏུ་
༄༅། །འདུལ་བ་མདོ་རྩ་བའི་རྣམ་པར་བཤད་པ་སློབ་དཔོན་
གསལ་བའི་ཉི་མ་ཞེས་བྱ་བ་བཞུགས་སོ། །

དཀར་ཆག
རབ་ཏུ་བྱུང་བའི་གཞི་བསྟན་པ།་༩
གཞིའི་སྐབས། ་༩
ཕྲན་ཚེགས་ཀྱི་སྐབས། ་༡༣༥
ཞུ་བའི་སྐབས། ་༢༤༠
བསླབ་པ་འབུལ་བའི་ཆོ་ག ་༢༥༧
ལྟུང་བ་སྡེ་ལྔའི་སྤྱི་དོན། ་༢༦༦
ཕམ་པ་བསྟན་པ།་༢༨༡
མི་ཚང་སྤྱོད་ཕམ།་༢༨༡
མ་བྱིན་ལེན་ཕམ། ་༢༩༩
སྲོག་གཅོད་པའི་ཕམ་པ། ་༣༩༡
རྫུན་སྨྲ་བའི་ཕམ་པ། ་༤༡༡
དགེ་འདུན་ལྷག་མ་བསྟན་པ།་༤༢༠
འབྱིན་པའི་ལྷག་མ།་༤༢༡
རེག་པའི་ལྷག་མ།             ༤༣༤
འཁྲིག་ཚིག་སྨྲ་བའི་ལྷག་མ། ་༤༤༨
བསྙེན་བཀུར་བསྔགས་པའི་ལྷག་མ། ་༤༥༤
སྨྱན་བྱེད་པའི་ལྷག་མ། ་༤༥༧
ཁང་པ་དང་ཁང་ཆེན་གྱི་ལྷག་མ། ་༤༧༡

གཞི་མེད་དང་བག་ཙམ་སྐུར་འདེབས་ཀྱི་ལྷག་མ། ་༤༨༠
བསྒོ་འགྱུར་གྱི་ལྷག་མ་རྣམས་ཀྱི་ཐུང་མོང་གི་དོན། ་༤༩༠
དགེ་འདུན་དབྱེན་གྱི་ལྷག་མ། ་༥༠༠
རྗེས་ཕྱོགས་ཀྱི་ལྷག་མ། ་༥༠༢
ཁྱིམ་སུན་འབྱིན་པའི་ལྷག་མ། ་༥༠༢
བཀའ་བློ་མི་བདེ་བའི་ལྷག་མ། ་༥༠༣
མ་ངེས་པ་གཉིས། ་༥༠༦
སྤང་ལྟུང་བསྟན་༥༠༨
སྤང་ལྟུང་རྣམས་ཀྱི་ཡན་ལག་ཐུན་མོང་དུ་བསྟན་པ།་༥༠༨
སྤང་ལྟུང་སུམ་ཅུའི་བཅུ་ཚན་དང་པོ། །              ༥༣༨
འཆང་བའི་སྤང་བ། །               ༥༣༨
འབྲལ་བའི་སྤང་བ། ་༦༤༢
ཟླ་འཇོག་གི་སྤང་བ། ་༥༦༠
འཁྲུར་འཇུག་པའི་སྤང་བ། ་༥༧༣

རླབས་ཆེན་ཐུགས་བསྐྱེད་པད་དཀར་ལྟར་བསྔགས་སྙིགས་མའི་འགྲོ་ལ་རྗེས་སུ་ཆགས།།
བཅུ་གཉིས་མཛད་པས་འཇིག་རྟེན་ཡོངས་བཟུང་དྲང་སྲོང་ལྷུང་བའི་ནགས་ཚལ་ནས། །
ངོ་མཚར་བདེན་བཞིའི་ཆོས་འཁོར་ལེགས་བསྐོར་ངེས་འབྱུང་ཚུལ་ཁྲིམས་ཐབས་དང་བཅས།།
འདོམས་མཛད་ཐུབ་པ་འགྲོ་བའི་མིག་གཅིག་མི་ཕྱེད་དད་པའི་གཙུག་གིས་མཆོད། །
རང་མཁས་སློབ་མའི་གྲགས་པས་ས་ཁྱབ་ཅིང་། །
འོད་བྱེད་ས་ཡི་ཡོན་ཏན་བདག་གིར་བཞེས། །
རྒྱལ་བའི་ལེགས་གསུང་འདུལ་ལུང་སྡེ་བཞིའི་གནད། །
འདོམས་མཛད་སློབ་དཔོན་ཡོན་ཏན་འོད་ལ་འདུད། །
གང་གི་གསུང་སྐྱེས་འབུམ་སྡེ་ཐུགས་སུ་ཆུད། །
ངོ་མཚར་འདུལ་བ་མདོ་ཡི་རྒྱ་ཆེར་འགྲེལ། །
གསལ་མཛད་ཆོས་ཀྱི་བཤེས་གཉེན་བརྒྱུད་པར་བཅས། །
འཕགས་བོད་འདུལ་འཛིན་ཚོགས་རྣམས་ཕྱག་གི་གནས། །
འཇིགས་མེད་སྙིང་སྟོབས་ཆེན་པོས་དུས་ཀྱི་མཐར། །
དྲི་མེད་ཆོས་འདུལ་ཁྲིམས་ཀྱི་བསླབ་བྱ་ཡིས། །
ཕུན་ཚོགས་ཐུབ་བསྟན་བྱི་དོར་བགྱིད་པའི་གཉེན། །
ཕན་བདེའི་འབྱུང་གནས་མཚུངས་མེད་བླ་མ་རྒྱལ། །

ལྷག་པ་ཚུལ་ཁྲིམས་བརྗོད་བྱའི་སྲོག་གྱུར་འདུལ་གཞུང་རྒྱ་མཚོའི་བཅུད་ཕྱུང་བ། །
འཐོབ་དང་མི་ཉམས་སླར་གསོའི་ཐབས་སྟོན་གནང་བཀག་གཙང་མའི་བསླབ་པ་ཡི། །
དོན་གྱི་མདོ་འགག་ཅུ་བར་གནད་དྲིལ་ལེགས་བཤད་སྟོང་ལྡན་བསྟན་བཅོས་ཀྱི། །
ཚིག་དོན་རྣམ་བཤད་རང་བློས་གང་དཔོག་གཞུང་བཞིན་རྗེས་སུ་བརྗོད་པར་བྱ། །
ཞེས་ཚིགས་སུ་བཅད་པ་འགའ་ཞིག་སྔོན་དུ་བཏང་ནས། དེ་ལ་འདིར་བདག་ཅག་གི་སྟོན་
པ་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱིས་དམ་པའི་ཆོས་ཇི་སྙེད་ཅིག་གསུངས་པ་ཐམས་
ཅད་གདུལ་བྱ་རྣམས་ཀྱིས་ཐར་བ་དང་ཐམས་ཅད་མཁྱེན་པ་འཐོབ་པར་བྱེད་པའི་ཐབས་
སྟོན་པ་ཡིན་ལ། ཐར་བ་དང་ཐམས་ཅད་མཁྱེན་པ་དེ་འཐོབ་པ་ལ་བསླབ་པ་རིན་པོ་ཆེ་
རྣམ་པ་གསུམ་ལ་སློབ་དགོས་ཤིང་། དེའི་ནང་ནས་ཀྱང་དང་པོར་ལྷག་པ་ཚུལ་ཁྲིམས་ཀྱི་
བསླབ་པ་ལ་སློབ་དགོས་པར་གསུངས་པས། རེ་ཞིག་ལྷག་པ་ཚུལ་ཁྲིམས་ཀྱི་བསླབ་པ་མ་
ཐོབ་པ་ཐོབ་པར་བྱེད་པའི་ཐབས་དང༌། ཐོབ་པ་མི་ཉམས་པར་སྲུང་བའི་ཐབས་དང་།
ཉམས་ན་ཕྱིར་བཅོས་པའི་ཐབས་རྣམས་ཇི་ལྟ་བ་བཞིན་དུ་སྟོན་པ་འདུལ་བའི་མདོ་འདི་
འཆད་པ་ལ་གཉིས། བཤད་བྱའི་ཡན་ལག་བཤད་པ་དང་། བཤད་བྱ་དངོས་སོ། །དང་པོ་
ནི། སྔོན་གྱི་མཁས་པ་དག་གི་རྗེས་སུ་འབྲངས་ཏེ་རྩིས་མགོ་ལྔའི་ཚུལ་དུ་ཅུང་ཟད་བཤད་
པར་བྱ་སྟེ། དེ་ལ་གཞུང་འདི་སུ་ཞིག་གིས་མཛད་ན། དེའང་མདོ་རྩ་བའི་མཇུག་རྩོམ་དུ།
བྲམ་ཟེ་བཙུན་པ་ཡོན་ཏན་འོད་བདག་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་
སོན་པ་བདེ་བར་གཤེགས་པའི་ཆོས་འདུལ་བ་བདུད་རྩིའི་ཉིང་ཁུས་ཤེས་རབ་ཀྱི་དབང་
པོ་རྒྱས་པ་བདེ་བར་གཤེགས་པའི་བཀའ་དམ་པའི་ནན་ཏན་སྙིང་པོར་སྒྲུབ་པས། ཞེས་
དང༌། རང་འགྲེལ་གྱི་མཇུག་ཏུ། འཕགས་པ་གཞི་ཐམས་ཅད་ཡོད་པར་སྨྲ་བའི་རྩོད་པ་བ་
ཆེན་པོ་རྣམས་ཀྱི་ཁྱུ་མཆོག་བསྟན་བཅོས་དུ་མ་མཛད་པ་གཞུང་འབུམ་ཕྲག་བཅོ་བརྒྱད་
ལ་ཁ་ཏོན་མཛད་པའི་སློབ་དཔོན་ཡོན་ཏན་འོད་ཅེས་གསུངས་པ་ལྟར་སློབ་དཔོན་དབྱིག་

གཉེན་ལ་བཀའ་བཞི་རང་ལས་མཁས་པའི་སློབ་མ་བཞིར་གྲགས་པའི་འདུལ་བ་རང་
ལས་མཁས་པ་སློབ་དཔོན་ཡོན་ཏན་འོད་འདི་ཉིད་ཡིན་ཞིང་། སྤྱིར་སློབ་དཔོན་འདི་ཉན་
ཐོས་གཞི་ཐམས་ཅད་ཡོད་པར་སྨྲ་བའི་སློབ་དཔོན་ཡིན་ལ། དེ་ཡང་སྨིན་གླིང་རིན་པོ་ཆེའི་
ཤེར་ཕྱིན་འགྲེལ་བ་བདུད་རྩིའི་ཉིང་ཁུ་ལས། ཉན་ཐོས་ཀྱི་ལམ་ལྔ་གང་རུང་ལ་གནས་པ་
རྟོགས་པ་རྒྱུད་ལ་སྐྱེས་པ་དང་། སངས་རྒྱས་དང་བྱང་སེམས་ཉན་ཐོས་ཀྱི་ཚུལ་བཟུང་བ་
ཤཱ་རིའི་བུ་ལྟ་བུ། སྤྲུལ་པའི་ཐེག་ཆེན་གྱི་སྐྱེས་བུ་ཐ་སྙད་ཀྱི་གྲུབ་མཐའ་ཉན་ཐོས་ལྟར་
ཞལ་གྱིས་བཞེས་པ་ཡོན་ཏན་འོད་ལྟ་བུ་ལྟ་བ་ཁས་ལེན་གྱི་ཉན་ཐོས་དང་གསུམ་མོ། །
ཞེས་ཉན་ཐོས་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན་གསུམ་ཡོད་པ་ལས་སློབ་དཔོན་
འདི་གྲུབ་མཐའ་འཛིན་པའི་ཉན་ཐོས་སུ་བཤད་པ་ལྟར་ཉན་ཐོས་ཀྱི་གྲུབ་མཐའ་བཟུང་བ་
ཙམ་ལས་ཐུགས་རྒྱུད་ཀྱི་སྤངས་རྟོགས་ས་གསུམ་པ་ཐོབ་པའི་བྱང་སེམས་ཤིག་ཡིན་པར་
གསུངས་ཏེ། རང་འགྲེལ་དུ་ཡང་། བྱང་ཆུབ་སེམས་དཔའ་ཡོན་ཏན་འོད། །རང་གིས་དེ་
ཉིད་བཤད་པར་བྱ། །ཞེས་དང༌། ས་གསུམ་བརྙེས་ནས་དཔལ་ལྡན་རྒྱལ་བ་རྣམས་ཀྱི་
སྲས། །ཡོན་ཏན་འོད་ཅེས་བྱ་བ་ཡོན་ཏན་རྣམས་ཀྱི་གཙོ། །ཞེས་ཉིད་ཀྱི་རྣམ་བཤད་ཀྱི་
འགྱུར་མཛད་པའི་བསྟོད་པ་ལས་བྱུང་ཞེས་བུ་སྟོན་རིན་ཆེན་གྲུབ་ཀྱིས་འདུལ་བ་སྤྱི་རྣམ་
དུ་གསུངས་པ་ལྟར་རོ། །གཞན་ཡང་སློབ་དཔོན་འདིས་དགུང་ལོ་བཞི་བརྒྱ་ཐུབ་པར་
བཤད་ཅེས་བུ་སྟོན་ཆོས་འབྱུང་དུ་གསུངས་ཤིང་། ཁོང་ཚུལ་ཁྲིམས་རྣམ་པར་དག་པའི་
སྟོབས་ཀྱིས་རྒྱལ་པོ་ཤྲྰི་ཧར་ཤའི་བློན་པོ་མ་ཏངྒ་རཱ་ཛ་ཞེས་བྱ་བ་ལན་ཅིག་རྒྱལ་པོའི་ཆད་
པས་མིག་ཕྱུང་བ་ཡང་སློབ་དཔོན་གྱི་སྨོན་ལམ་གྱི་སྟོབས་ཀྱིས་སོར་ཆུད་པར་རྒྱ་གར་ཆོས་
འབྱུང་དུ་བཤད་ཅིང་། ཁོང་ལ་སློབ་མ་ཡང་འདུལ་བ་འབུམ་སྡེ་བློ་ལ་ཐོན་པ་ལྔ་བརྒྱ་ཙམ་
བྱུང་བར་གྲགས་ཞེས་ཀོང་སྤྲུལ་སོགས་ཀྱིས་གསུངས་སོ། །དེ་ལྟར་མཁས་བཙུན་བཟང་
གསུམ་སོགས་མ་སྨད་པའི་ཡོན་ཏན་དུ་མའི་དཔལ་གྱིས་མངོན་པར་ཕྱུག་པ། འཛམ་གླིང་
མཛེས་པར་བྱེད་པའི་རྒྱན་དྲུག་མཆོག་གཉིས་ཞེས་ཡོངས་སུ་གྲགས་པའི་འདུལ་བ་སྨྲ་

བའི་མཆོག་གཉིས་ཀྱི་ཡ་གྱལ། སློབ་དཔོན་ཆེན་པོ་ཡོན་ཏན་འོད་ཅེས་བྱ་བ་དེ་ཉིད་ཀྱི་
ཞལ་སྔ་ནས་མཛད་དོ། །སུའི་དོན་དུ་ན། ཚུལ་ཁྲིམས་ལ་སློབ་པར་འདོད་ཀྱང་བླང་དོར་
མི་ཤེས་པའི་གང་ཟག་སྤྱི་དང༌། ཁྱད་པར་དུ་མདོར་བསྡུས་ཙམ་གྱིས་རྟོགས་པར་འགྱུར་
བའི་གང་ཟག་རྣམས་དང་། ལུང་སྡེ་བཞི་སོགས་གཞུང་རྒྱས་པ་ཉན་པས་འཇིགས་པ་
རྣམས་ཀྱི་དོན་དུ་བླང་དོར་གྱི་གནས་རྣམས་གསལ་བོར་མདོར་བསྡུས་ནས་བསྟན་པའོ། །
ཕྱོགས་གང་དུ་གཏོགས་ན། འདུལ་བ་ལུང་སྡེ་བཞི་སོགས་ཀྱི་ཕྱོགས་སུ་གཏོགས་སོ། །
དབུ་ཞབས་ཀྱི་བསྡུས་དོན་ནི། ལྷག་པ་ཚུལ་ཁྲིམས་ཀྱི་བསླབ་པ་མ་འཐོབ་པ་ཐོབ་པར་
བྱེད་པའི་ཐབས་དང་། ཐོབ་པ་མི་ཉམས་པར་སྲུང་བའི་ཐབས་དང༌། ཉམས་ན་ཕྱིར་
བཅོས་པའི་ཐབས་དང་གསུམ་དུ་འདུས་སོ། །དགོས་པ་ནི། ལུང་སྡེ་བཞིའི་དགོངས་དོན་
ལ་མ་རྟོགས་དང་ལོག་རྟོག་ཐེ་ཚོམ་རྣམས་བསལ་ཏེ། མདོར་བསྡུས་པའི་སྒོ་ནས་ཚུལ་
བཞིན་རྟོགས་པར་བྱེད་ཅིང་། དེ་ལྟར་རྟོགས་པས་ཚུལ་ཁྲིམས་དག་པ་ལས་ལྷག་པའི་
སེམས་དང་ཤེས་རབ་འབྱུང་ལ། དེ་ལས་མྱ་ངན་ལས་འདས་པ་འཐོབ་པའི་ཕྱིར་དུའོ། །དེ་
ལ་མ་རྟོགས་པ་བསལ་ནས་ཚུལ་བཞིན་རྟོགས་པའི་དགོས་པ་ཡང་། ལུང་དུ་སྒྲུབ་པའི་
རྗེས་སུ་སྒྲུབ་པ། གནང་བའི་རྗེས་སུ་གནང་བ། དགག་པའི་རྗེས་སུ་དགག་པ་བསྟན་པ་
རྣམས་ཟློས་པ་ལྟ་བུ་དང༌། སྒྲུབ་པའི་རྗེས་སུ་དགག་པ་དང་གནང་བ། གནང་བའི་རྗེས་
སུ་དགག་པ་དང་སྒྲུབ་པ། དགག་པའི་རྗེས་སུ་སྒྲུབ་པ་དང་གནང་བ་བསྟན་པའི་ལུང་
རྣམས་འགལ་བ་ལྟ་བུར་སྣང་བ་ལས། འདིར་སྔར་བཅས་དང་རྗེས་བཅས་ཀྱི་ཁྱད་པར་
ལས་ཕྱི་མ་རྗེས་བཅས་གཙོ་ཆེ་བ་སོགས་སུ་བཤད་པས་ཟློས་འགལ་མེད་ཚུལ་བདེ་བླག་
ཏུ་རྟོགས་པ་ནི་སྔར་བཅས་དང་རྗེས་བཅས་སུ་མ་རྟོགས་པ་རྟོགས་པའི་དགོས་པ་སྟེ།
དཔེར་ན་ལུང་དུ་དབྱར་གཉིས་ཟློས་པ་ལྟ་བུ་དེ་དབྱར་སྔ་མ་མ་བྱུང་བ་ལ་ཕྱི་མ་བཅས་པར་
རྟོགས་པས་ཟློས་སྐྱོན་མེད་པར་རྟོགས་པ་དང་། ལུང་དུ་དང་པོར་བྲན་རབ་ཏུ་འབྱུང་བར་
གནང་། དེ་ལ་ཉེས་དམིགས་འགའ་ཞིག་བྱུང་བས། ཕྱིས་བྲན་རབ་ཏུ་བྱུང་བ་བཀག་པ་

གཉིས་ཕྱི་མ་གཙོ་ཆེ་བས་འདིར་བཀོལ་བ་བྲན་ལ་སྦྱར་བས་ལུང་དོན་སྔ་ཕྱི་མི་འགལ་
བར་རྟོགས་པ་བཞིན་ནོ། །ཡང་ལུང་དུ་ཆོས་ལ་ལ་ཞིག་གཞི་གཅིག་ཁོ་ན་ལ་སྦྱར་ནས་
གསུངས་ཀྱང་། འདིར་སྤྱིར་བསྟན་པས་གཞི་གཞན་དང་སྦྱོར་བ་ཡང་རྟོགས་པར་འགྱུར་
བ་ནི་རུང་མཐུན་དུ་མ་རྟོགས་པ་རྟོགས་པའི་དགོས་པ་སྟེ། དཔེར་ན་ལུང་དུ་བསླབ་པ་མ་
ཕུལ་བསླབ་པ་ཉམས་པར་མ་བྱས་པར་མི་ཚངས་པར་སྤྱོད་པ་འཁྲིག་པའི་ཆོས་བསྟེན་ན་
ཞེས། བསླབ་པ་ཕུལ་ཉམས་མ་བྱས་པ་མི་ཚངས་པར་སྤྱོད་པ་དང་སྦྱར་ཡང་། འདིར་སྤྱིར་
བསྟན་པས་མ་བྱིན་པར་ལེན་པ་སོགས་དང་སྦྱོར་བར་ཡང་རྟོགས་པ་ལྟ་བུའོ། །ཡང་ལུང་
དུ། ཁྱམས་སུ་རྣལ་འབྱོར་བསྒོམ་པར་མི་བྱའོ། །གནས་ཁང་དང་སྒོ་ཁང་དང་དགོན་པར་
རྣལ་འབྱོར་བསྒོམ་པར་མི་བྱའོ། །ཞེས་གསུངས་པ་ལ་དེ་དག་ཏུ་རྣལ་འབྱོར་མི་བསྒོམ་ན་
བསྒོམ་པའི་གནས་གཞན་མི་རྙེད་པས། ལུང་དེའི་དོན་མདོ་འདིར་མངོན་པར་འདུ་བར་ཡང་
མི་བྱའོ། །རྣམ་པར་གཡེང་བར་བྱེད་པ་དང་། གཏུམ་པོ་དང་གྱ་ཚོམ་པ་དག་སྤང་བར་
རིགས་སོ་ཞེས་མི་མང་པོ་འདུ་བ་དང༌། ཅ་ཅོ་ལ་སོགས་པས་སེམས་གཡེང་བའི་གནས་
དང་། ཆོམ་རྐུན་པ་དང་། སེངྒེ་ལ་སོགས་པ་སྲོག་ཆགས་གཏུམ་པོ་ཡོད་པའི་དགོན་པར་
དང་། ཀྱལ་ག་ཅན་ལ་སོགས་པ་གྱ་ཚོམ་བྱེད་པ་ཡོད་པའི་ཁྱམས་སོགས་སུ་རྣལ་འབྱོར་
མི་སྒོམ་པའི་དོན་ཡིན་པར་བསྟན་པ་ལྟ་བུ་ཚིག་གཞན་གྱིས་དོན་གཞན་བསྟན་པ་མ་
རྟོགས་པ་རྟོགས་པའི་དགོས་པ་སོགས་སོ། །ལོག་རྟོག་བསལ་བའི་དགོས་པ་ནི། སྤྱིར་
མདོ་ཀུན་ཀྱིས་ལོག་རྟོགས་སེལ་ལ། ཁྱད་པར་དུ། མ་འཐོབ་པ་ཐོབ་པར་བྱེད་པའི་
སྐབས་སུ། གསོལ་བའི་འོག་ཏུ་ཡང་རུང་ངོ༌། །ཞེས་དང༌། ཐོབ་པ་མི་ཉམས་པར་སྲུང་
བའི་སྐབས་སུ། དེ་ཕྱིས་དབྱུང་ངོ་སྙམ་པའི་བློ་གྲོས་གང་ཡིན་པ་དེ་ནི་བསྐུར་བའིའོ། ། །
ཞེས་སོགས་དང༌། ཉམས་ན་ཕྱིར་བཅོས་པའི་སྐབས་སུ། ཁ་ཅིག་གིས་འདི་ནན་ཏུར་གྱི་
ཚུལ་དུ་བསྟན་ཏོ། །དེ་ནི་མི་བཟང་སྟེ། མདོ་སྡེ་དང་འགལ་བའི་ཕྱིར་རོ། །ཞེས་སོགས་
ཀྱིས་ལོག་རྟོགས་སེལ་བའོ། །

གཉིས་པ་བཤད་བྱ་དངོས་ལ་བཞི། མཚན་གྱི་དོན། འགྱུར་གྱི་ཕྱག གཞུང་གི་དོན།
མཇུག་གི་དོན་ནོ། །དང་པོ་ལ་མཚན་སྨོས་པ་དང་། ཞར་བྱུང་གཞུང་ཚད་རྟོགས་པའི་ཡན་
ལག་བམ་གྲངས་བཤད་པའོ། །དང་པོ་ནི། རྒྱ་གར་སྐད་དུ། བི་ན་ཡ་སཱུ་ཏྲ། བོད་སྐད་དུ།
འདུལ་བའི་མདོ། ཞེས་གསུངས་ཏེ། བསྟན་བཅོས་འདིའི་མཚན་ལ་རྒྱ་གར་འཕགས་
པའི་ཡུལ་ན་སྐད་རིགས་ཆེན་པོ་བཞི་ཞེས་ཡོངས་སུ་གྲགས་པའི་ནང་ནསཾ་གཙོ་བོར་གྱུར་
པ་ལེགས་སྦྱར་གྱི་སྐད་དུ། བི་ནཱ་ཡ་སཱུ་ཏུ་ཞེས་བྱ་ལ། དེ་བོད་སྐད་དུ་བསྒྱུར་ན་བི་ན་ཡ་
འདུལ་བའི་དོན་དང་། སཱུ་ཏྲ་མདོ་ཞེས་བྱ་བའི་དོན་ནོ། །དེའི་དོན་བཤད་པ་ལ་འདུལ་བ་
དང་། མདོའི་དོན་ནོ། །དང་པོ་འདུལ་བ་ཞེས་པ་སྤྱིར་སྒྲ་བཤད་པ་ཡོད་པ་ཙམ་གྱི་དབང་
དུ་བྱས་ན་བདེ་བར་གཤེགས་པས་གསུངས་པའི་ཆོས་ཕུང་བརྒྱད་ཁྲི་བཞི་སྟོང་དང་དེའི་
དགོངས་འགྲེལ་རྣམས་ཀྱི་བརྗོད་བྱ་རྗོད་བྱེད་ཐམས་ཅད་འདུལ་བ་ཡིན་ཏེ། དེ་དག་རྒྱུད་
འདུལ་བར་བྱེད་པའི་ཐབས་ཡིན་པའི་ཕྱིར་རོ། །སྒྲ་བཤད་པ་ཡོད་པར་མ་ཟད་འཇུག་པ་
ཡོད་པའི་དབང་དུ་བྱས་ན་ཐེག་ཆེན་འདུལ་བའི་སྡེ་སྣོད་དང་ཐེག་དམན་འདུལ་བའི་སྡེ་
སྣོད་གཉིས་ལས། སྐབས་སུ་བབས་པ་ཐེག་དམན་འདུལ་བའི་སྡེ་སྣོད་ཡིན་ལ། དེ་ལ་
གཞུང་འདིའི་འདུལ་བ་ཞེས་པའི་དོན་བཤད་པ་ལ་གཉིས་ལས། བརྗོད་བྱ་དོན་གྱི་འདུལ་
བ་ནི་སྤོང་བདུན་འཁོར་བཅས་ཀྱི་སོ་སོར་ཐར་བའི་ཚུལ་ཁྲིམས་ཏེ། འདིས་དངོས་སུ་རྟེན་
གྱི་གང་ཟག་གི་དབང་པོ་དུལ་བར་བྱེད་ཅིང་བརྒྱུད་ནས་ཉོན་མོངས་པ་རྣམས་འདུལ་བར་
བྱེད་པའི་ཕྱིར་རོ། །སྤོང་བ་བདུན་ནི། མི་ཚངས་སྤྱོད་དང་། མ་བྱིན་ལེན་དང་། སྲོག་
གཅོད་སྤོང་བ་སྟེ་ལུས་ཀྱི་གསུམ་དང་། རྫུན་ཕྲ་མ་ཚིག་རྩུབ་ངག་འཁྱལ་སྤོང་བ་སྟེ་ངག་
གི་བཞི་དང་བདུན་ཡིན་ལ། འཁོར་ནི་བརྣབ་སེམས་གནོད་སེམས་ལོག་ལྟ་སྟེ་ཡིད་ཀྱི་
གསུམ་པོ་སྤོང་བའམ་ཡང་ན་ཆང་འཐུང་བ་སོགས་བཅས་པའི་ཁ་ན་མ་ཐོ་བ་སྤོང་བ་
རྣམས་ཡིན་ནོ། །རྗོད་བྱེད་ཚིག་གི་འདུལ་བ་ལ་སྤྱིར་དབྱེ་ན་གཉིས་ཏེ། བཀའ་དང༌།
བསྟན་བཅོས་སོ། །དང་པོ་ལ། མཚན་ཉིད་ནི། བརྗོད་བྱ་ལྷག་པ་ཚུལ་ཁྲིམས་ཀྱི་བསླབ་

པ་གཙོ་བོར་སྟོན་པའི་རྗོད་བྱེད་གང་ཞིག བདག་རྐྱེན་གྱི་གཙོ་བོ་སངས་རྒྱས་ཀྱིས་མཛད་
ནས་བྱུང་བའོ། །དེ་ལ་དབྱེ་ན་གསུམ་སྟེ། རྩ་བའི་མདོ་དང༌། བཤད་པའི་མདོ་དང༌།
ཕྱོགས་མཐུན་གྱི་མདོའོ། །དང་པོ་རྩ་བའི་མདོ་ནི། སོ་སོར་ཐར་པའི་མདོ་རྣམ་པ་གཉིས་ཏེ།
དགེ་སློང་ཕའི་སོ་སོར་ཐར་པའི་མདོ་དང༌། མའི་སོ་སོར་ཐར་པའི་མདོའོ། །གཉིས་པ་
བཤད་པའི་མདོ་ནི་ལུང་སྡེ་བཞི་སྟེ། གཙོ་བོར་སོ་སོར་ཐར་པའི་མདོའི་དངོས་བསྟན་གྱི་
ཚིག་དང་དོན་གྱི་ཆ་གཉིས་ཆར་གཏན་ལ་འབེབས་བྱེད་ཀྱི་ལུང་རྣམ་འབྱེད་རྣམ་གཉིས་
དང་། གཙོ་བོར་ཤུགས་བསྟན་གྱི་དོན་གྱི་ཆ་གཏན་ལ་འབེབས་བྱེད་ལུང་གཞི་དང་། གཞི་
དང་རྣམ་འབྱེད་ཀྱི་དོན་ལ་དོགས་པ་བཅད་དེ་ཞིབ་པར་མཐའ་བཅད་པའི་ཚུལ་གྱིས་
བཤད་པ་གཞུང་བླ་མ་དང་། མ་ཚང་བ་ཁ་སྐོང་བའི་ཚུལ་གྱིས་བཤད་པ་ལུང་ཕྲན་ཚེགས་
རྣམས་སོ། །པདྨ་བཀའ་ཐང་ལས་ཀྱང་། བླ་མས་གཞི་དང་རྣམ་འབྱེད་ཞིབ་ཏུ་འཆད
ཕྲན་ཚེགས་ཀུན་ཀྱི་མ་ཚང་ཁ་སྐོང་ཡིན༔ ཞེས་གསུངས་སོ། །གཙོ་བོར་སོ་སོར་ཐར་པའི་
མདོའི་ཤུགས་བསྟན་གྱི་དོན་གྱི་ཆ་ལུང་གཞིས་འཕྲོས་པའི་ཚུལ་གྱིས་ཇི་ལྟར་གཏན་ལ་
ཕབ་ཚུལ་སོར་མདོའི་འགྲེལ་པ་ཚིག་གི་བརྗེད་བྱང་ལས། ལོ་ཉི་ཤུ་མ་ལོན་པར་བསྙེན་
པར་རྫོགས་པའི་ཐད་ཀ་ལས་རབ་ཏུ་འབྱུང་བའི་གཞི་འཕྲོས། གསོ་སྦྱོང་གི་གསོལ་བ་
གླེང་གཞི་གདོན་པ་ལས་གསོ་སྦྱོང་གི་གཞི་འཕྲོས། དེ་ལ་དགག་དབྱེ་བྱས་པས་དེ་འགྲུབ་
བམ་མི་འགྲུབ་ཅེས་དགག་དབྱེའི་གཞི་འཕྲོས། དེའི་རྒྱུ་དབྱར་ལ་རག་ལས་པས་དབྱར་གྱི་
གཞི་འཕྲོས། འཆང་བ་དང་འབྲལ་བ་འཇོག་པ་གསུམ་ལས་སྲ་བརྐྱང་ངོ༌། །འཇོག་པ་
ལས་གོས་ཀྱི་གཞིའོ། །ཡང་སྲ་བརྐྱང་གོས་ཀྱི་གཏེར་ལྟ་བུར་འདུག་པས་དེ་ལ་བརྟེན་ནས་
ཀོ་ལྤགས་ཀྱི་གཞིའོ། །ཞག་བདུན་པའི་གསོག་འཇོག་ལས་སྨན་གྱི་གཞིའོ། །གསོ་སྦྱོང་
ལ་སོགས་པ་ལས་བྱ་བ་བརྩམས་པར་བཤད་པ་ལ་བརྟེན་ནས་ལས་ཀྱི་གཞིའོ། །ལྷག་མ་
ཕྱིར་བཅོས་ལས་ཕྱིར་བཅོས་ཀྱི་གཞིའོ། །ཕྱིར་བཅོས་རང་གི་ཆ་ལག་ཏུ་དུས་དང་དུས་མ་
ཡིན་པ་དང་། ས་གཞན་ན་གནས་པ་གཉིས་སོ། །ཡང་ན་མི་འདོད་བཞིན་དུ་སྤོ་བ་བྱེད་དུ་

གཞུག་གོ་ལས་དེ་གཉིས་སོ། །མ་ངེས་པ་གཉིས་ལས་ཡོངས་སུ་སྦྱངས་པའོ། །དེའི་ཞར་
བྱུང་དུ་ལས་དབྱེ་བ་དང༌། འཁོར་ལོ་དབྱེ་བའོ། །ཡང་ན་དབྱེན་གྱི་ལྷག་མ་ལ་བརྟེན་ནས་
འཁོར་ལོ་དབྱེ་བའོ། །ཞི་བྱེད་ཀྱི་ཆོས་བདུན་ལ་བརྟེན་ནས་རྩོད་པའི་གཞིའོ། །གནས་
མལ་གྱི་ལྟུང་བྱེད་ལས་གནས་མལ་གྱི་གཞིའོ། །ཞེས་གསུངས་སོ། །བུ་སྟོན་གྱི་འདུལ་བ་
སྤྱི་རྣམ་ལས། ད་ལྟ་བོད་ན་ཡོད་པའི་དགེ་སློང་མའི་རྣམ་འབྱེད་འདི་གཞི་ཐམས་ཅད་ཡོད་
པར་སྨྲ་བའི་དགེ་སློང་མའི་རྣམ་འབྱེད་མ་ཡིན་པར་འདུག་སྟེ། དགེ་སློང་མའི་སོ་ཐར་དང་
སྡོམ་ཚིག་མི་མཐུན། ལྟུང་བའི་གྲངས་དང་གོ་རིམ་དང༌། ལྟུང་བ་ཡིན་མིན་དང༌། གླེང་
གཞི་རྣམས་མི་མཐུན་པའི་ཕྱིར་ཏེ་ཞེས་སོགས་གསུངས་པ་ལྟར་མི་མཐུན་པ་མང་དུ་བྱུང་ངོ་། །
གཞུང་བླ་མའམ་གཞུང་དམ་པ་ནི་ལེའུ་ལྷག་བཅུ་གཅིག་དང་ལྡན་པ་ཞིག་སྟེ། བར་
བསྡོམས་ལས། ཞུ་བ་འདུལ་བྱེད་གཅིག་ལས་འཕྲོས། །ལྔ་ཚན་དང་ནི་བཅུ་དྲུག་ཚན། །
གླེང་གཞི་དང་ནི་བརྐྱང་བ་དང༌། །གཏམ་གཞི་མ་ན་བི་ཀ་དང༌། །མ་མོ་དང་ནི་ལུས་
སོགས་རྣམས། །སྤྱི་ཡི་སྡོམ་དུ་བསྡུས་པ་ཡིན། །ཞེས་པ་ལྟར་རོ། །དེ་ལ་བརྐྱང་བ་ནི་ལུང་
སིལ་བུ་སྟེ། དེ་གཉིས་འགྱུར་ཁྱད་ཙམ་ཡིན་པར་འདུལ་བ་སྤྱི་རྣམ་ལས་གསུངས་པ་དང་།
མ་ན་བི་ཀ་ནི་དགེ་སློང་བྲམ་ཟེ་བུ་མོ་ལྟ་བུས་ཞུས་པའི་ལུང་སྟེ། དེ་གཉིས་རྒྱ་གར་དང་
བོད་ཀྱི་སྐད་ཀྱི་ཁྱད་པར་ཙམ་མོ། །བྲམ་ཟེའི་བུ་མོ་ནི་ཉེ་བར་འཁོར་ཏེ། བློ་རྣོ་བ་དང་སྤྱོད་
ལམ་མཛེས་པས་འདྲ་བ་རྒྱུ་མཚན་དུ་བྱས་ནས་དེ་སྐད་བཏགས་སོ། །ལུས་སོགས་ཞེས་པ་
ནི། འདུལ་བའི་ལུས་གང་ལགས། དམིགས་པ་གང་ལགས། བྱིན་གྱིས་བརླབས་པ་གང་
ལགས། མཚན་ཉིད་གང་ལགས། གླེང་གཞི་གང་ལགས། ངོ་བོ་ཉིད་གང་ལགས།
འབྲས་བུ་གང་ལགས་ཞེས་ཉེ་བ་འཁོར་གྱིས་བཅོམ་ལྡན་འདས་ལ་དྲི་བ་བདུན་དྲིས་པ་
ལན་གྱི་སྒོ་ནས་གཏན་ལ་ཕབ་པ་ཞིག་གོ །དེའང་སྐད་གསར་བཅད་ཀྱིས་གཏན་ལ་ཕབ་
པའི་འགྱུར་ལ་གཞུང་བླ་མ་ཞེས་བྱ་ལ། དེ་ལ་ལུང་ཞུ་བ་ཉུང་ཤོས་ཞེས་གྲགས་སོ། །འདི་
ནི་རིམ་པ་ལྷག་པར་བརྩིགས་པའི་ལྟུང་བྱེད་ཡན་ཆད་བོད་དུ་བསྒྱུར་ཟིན་ཅིང་། དེ་མན་

བསྒྱུར་འཕྲོར་ལུས་པའོ། །སྔ་འགྱུར་ལ་གཞུང་དམ་པ་ཞེས་བྱ་ལ། ཡོངས་སུ་རྫོགས་པར་
བོད་དུ་འགྱུར་ཞིང་དེ་ལ་ལུང་ཞུ་བ་མང་ཤོས་ཞེས་བྱའོ། །དེ་གཉིས་ལ་ལུང་ཞུ་བ་མ་
རྫོགས་པ་དང་རྫོགས་པ་ཞེས་ཀྱང་གྲགས་སོ། །ལུང་ཞུ་བ་མ་རྫོགས་པ་དག་ཅིང༌།
རྫོགས་པ་ལ་མ་དག་པ་ཤིན་ཏུ་མང་པོ་ཡོད་པར་འདུལ་འཛིན་གྲགས་པ་རྒྱལ་མཚན་གྱི་
གླེང་འབུམ་ཆེན་མོ་སོགས་སུ་གསུངས་ཤིང་། དེ་གཉིས་མི་མཐུན་པ་བྱུང་ཚེ་མཚོ་སྣ་བ་
སོགས་མཁས་པ་མང་པོས་ཀྱང་སྔ་མ་ཉིད་ཁུངས་སུ་བྱེད་དོ། །དེ་གཉིས་ལ་དག་མ་དག་
བྱུང་བའི་རྒྱུ་མཚན་ནི་ལུང་ཞུ་བའི་འགྲེལ་བ་ལས། སྟོན་པ་འདས་པའི་གསུང་རབ་ལ།
བྲམ་ཟེ་རྒྱལ་པོ་རྒྱལ་བཤེས་ཞེས་བྱ་བ་བསྟན་པ་ལ་སྡང་བ་ཞིག་བྱུང་བར་གྱུར་ནས་དེས་
བསྟན་པ་ལ་གནོད་པ་མང་པོ་བྱས་པར་གྱུར་ཏེ། མཆོད་རྟེན་དག་ཀྱང་བཤིག དགེ་འདུན་
གྱི་ཀུན་དགའ་ར་བ་དག་ཀྱང་བསྲེགས། དགེ་སློང་རྣམས་ཀྱང་བསད། སངས་རྒྱས་ཀྱི་
བཀའི་གླེགས་བམ་རྣམས་ཀྱང་ཕུང་པོར་བཅེར་ནས་བསྲེགས་སོ། །དེ་ནས་རིམ་གྱིས་
དགེ་སློང་རྣམས་ཀྱིས་ཡུལ་དང་གནས་སྣ་ཚོགས་དག་ནས་སྡེ་སྣོད་གསུམ་གྱི་གླེགས་བམ་
ཐམས་ཅད་བསྡུས་ནས་བཅོམ་བརླག་ཏུ་ཡང་དག་པར་བསྡུ་བ་བྱས་ཏེ། གཞུང་བླ་མའི་
གླེགས་བམ་ནི་མ་རྙེད་དོ། །དེ་དག་གིས་འདི་ལྟར་ཁ་ཆེའི་ཡུལ་ན་དགེ་སློང་ཞིག་གཞུང་བླ་
མ་འདོན་ནོ་ཞེས་ཐོས་ནས། དེ་དག་གི་ཕྱིར་ཁ་ཆེའི་ཡུལ་དུ་དོང་སྟེ། དེའི་དྲུང་དུ་ཕྱིན་ནས་
སྨྲས་པ། ཁོ་བོ་ཅག་གིས་ཁྱོད་གཞུང་བླ་མ་འདོན་ནོ་ཞེས་ཐོས་པ་གང་ཡིན་པ་དེ་ཇེ་ཁ་ཏོན་
གྱིས་ཤིག །དེས་སྨྲས་པ། ཅུང་ཟད་ཅིག་ནི་དྲན། ཅུང་ཟད་ཅིག་ནི་མི་དྲན་ནོ། །དེ་ནས་དེ་
དག་གིས་ཇི་ལྟ་བུ་ཞིག་དྲན་པ་དེ་བཞིན་དུ་སྨོས་ཤིག་ཅེས་སྨྲས་པ་དང༌། དེས་དེ་ཁོ་ན་
བཞིན་དུ་ཁ་ཏོན་བྱས་སོ། །དགེ་སློང་རྣམས་ཀྱིས་ཀྱང་གཞུང་བསྡུ་བར་བྱས་ཏེ། ཕྱིས་
ཚིག་དང་ཚིག་གི་དོན་རྣམ་པར་དཔྱད་པའི་སྒོ་ནས་སྦྱར་བར་བྱའོ་སྙམ་དུ་བསམས་པར་
བྲིས་པ་ལས། ཕྱིས་ཕྲལ་གྱི་བྱ་བས་རྣམ་པར་གཡེངས་ནས་དུས་རིང་མོ་ཞིག་གི་བར་དུ་ཇི་
ལྟ་བ་བཞིན་དུ་མ་སྦྱར་རོ། །དགེ་སློང་གཞན་དག་ཀྱང་ཡུལ་གཞན་དག་ན་གཞན་དུ་

འདོན་པར་གྱུར་ཏོ། །དེ་ཉིད་ཀྱི་ཕྱིར་ཡང་དག་པར་བསྡུས་པའི་གཞི་ཉམས་པས་གཞུང་
བླ་མ་འདི་ལ་འདོན་པ་ཡང་རྣམ་པ་དུ་མ་ལ། དོན་ཀྱང་རྣམ་པ་དུ་མ་སྟེ། ཞེས་གསུངས་སོ། །
ཞུ་བ་མ་རྫོགས་པ་ནི་ཡུལ་དབུས་ཀྱི་དགེ་སློང་འགའ་ཞིག་གི་བློ་ལ་སྣང་བ་དང་། མེས་
ཚིག་འཕྲོ་ཕྱིས་ཐལ་བའི་གསེབ་ནས་རྙེད་པར་གྲགས་པས་དང་པོའི་གཞུང་མ་ཉམས་པ་
ཡིན་པས་ཤིན་ཏུ་དག་པར་གསུངས་སོ། །ཕྲན་ཚེགས་ནི་སྒོ་བརྒྱད་ཀྱིས་གཏན་ལ་ཕབ་པ་
ཞིག་གོ །དེའང་ཕྲན་ཚེགས་སྒོ་བརྒྱད་པ་ཞེས་པ་ལ་མཁས་པ་སྤྱི་ཁྱབ་ལ་ཡོངས་སུ་གྲགས་
པའི་སྒོ་བརྒྱད་པ་དང་། མ་གྲགས་པའི་སྒོ་བརྒྱད་པ་སྟེ། སྔ་མ་ནི་ཕྲན་ཚེགས་རང་ཉིད་དུ་
སྒོ་དང་པོ་སོགས་ཀྱི་ཐ་སྙད་དངོས་སུ་བཏགས་པ་སྨོས་མ་ཐག་པའི་འདུལ་ལུང་སྡེ་བཞིའི་
ཡ་གྱལ་གྱི་ཕྲན་ཚེགས་ཞེས་གྲགས་པ་དེ་ཡིན་ལ། ཕྱི་མ་ནི། གཞུང་དམ་པའི་ཞུ་བ་དང་།
འདུལ་བྱེད་དང༌། གཅིག་ལས་འཕྲོས་པ་དང༌། ལྔ་ཚན་དང་། བཅུ་དྲུག་པ་དང་། གླེང་
གཞི་དང་། སིལ་བུ་དང་། གཏམ་གྱི་གཞི་དང་། བྲམ་ཟེ་བུ་མོས་ཞུས་པ་དང་། མ་མོ་སྟེ་
བཅུ་པོ་ལས་དང་པོ་གཉིས་མདོ་རྩ་བར་སོ་སོར་རང་རང་གི་མིང་གིས་བསྡུས་ཤིང་། ཕྱི་མ་
བརྒྱད་པོ་མདོ་རྩ་བར་ཕྲན་ཚེགས་ཀྱི་སྐབས་འདིར་བསྡུས་ནས་བཤད་པའི་ཕྱིར་ཕྱི་མ་
བརྒྱད་པོ་ལ་ཕྲན་ཚེགས་སྒོ་བརྒྱད་པ་ཞེས་གཉིས་སུ་མཁས་པ་འགས་གསུངས་སོ། །འོན་
ཀྱང་རང་རང་གི་མིང་གིས་བསྟན་པ་ཡང་ཡོད་དེ། གླེང་གཞི་སོགས་སུ་གཏོགས་པའི་
དབྱར་གྱི་གཞིའོ་ཞེས་ཕྲན་ཚེགས་ཀྱི་མིང་གིས་མ་བསྟན་པར་གླེང་གཞི་རང་གི་མིང་གིས་
བསྟན་པ་ལྟ་བུའོ། །དེས་ན་ཕལ་ཆེ་བ་ཕྲན་ཚེགས་ཀྱི་མིང་གིས་བསྟན་པས་ན་དེ་ལྟར་
བཏགས་པའོ། །སྔོན་གྱི་མཁས་པ་འགས་གཞུང་བླ་མ་ཞེས་པ་ཞུ་བ་དང་འདུལ་བྱེད་
གཉིས་ཁོ་ན་ཡིན་པར་བཤད་པ་ཡོད་ལ། དེ་ནི་དེ་ལྟར་ཞུ་བ་དང་འདུལ་བྱེད་གཉིས་ལས་
གཞན་བརྒྱད་པོ་ལ་ཕྲན་ཚེགས་སྒོ་བརྒྱད་པ་ཞེས་འདོགས་པའི་དབང་དུ་བྱས་པའོ། ། །
གཞན་ཡང་ལུང་རྣམ་འབྱེད་ལས། མདོ་སྡེའི་སྡེ་ཚན་བཞི་ཞེས་གསུངས་པ་དང་། ཀོ་
ལྤགས་ཀྱི་གཞི་ལས། ལུང་བཞི་པོ་དག་བཀླགས་སོ་ཞེས་པ་ནི། སྔར་གྱི་ལུང་སྡེ་བཞི་ལ་

མི་བྱེད་པར། མདོ་སྡེའི་ལུང་སྡེ་བཞི་ལ་བྱེད་དེ། དེ་ཡང་ལུང་རིང་པོ་དང༌། ལུང་བར་མ་
དང༌། ཡང་དག་པར་ལྡན་པའི་ལུང་དང་། གཅིག་ལས་འཕྲོས་པ་བཞི་ལ་བྱེད་པར་གཞི་
འགྲེལ་དང་རྣམ་བཤད་རིག་པ་སོགས་ལས་བཤད་པའི་ཕྱིར་རོ། །འདུལ་ལུང་སྡེ་བཞི་ལ་
ཤོ་ལོ་ཀ་ཆིག་འབུམ་སུམ་སྟོང་ཉིས་བརྒྱ་ཡོད་པར་ལུང་རིགས་གཏེར་མཛོད་དུ་བཤད་
ཀྱང་། གཞུང་མ་མོ་ལས་འདུལ་བ་ལུང་སྡེ་བཞི་ལ་ཤོ་ལོ་ཀ་འབུམ་ཡོད་པར་གསུངས་
ཤིང་། དགེ་ལེགས་བཤེས་གཉེན་གྱིས་ཀྱང་འབུམ་ཡོད་པར་བཤད་དོ། །ད་ལྟ་བོད་དུ་
འགྱུར་བའི་འདུལ་བ་ལུང་སྡེ་བཞི་ལ་ཤོ་ལོ་ཀ་དགུ་ཁྲི་དགུ་སྟོང་བདུན་བརྒྱ་སྟེ། ཤོ་ལོ་ཀ་
འབུམ་དུ་སུམ་བརྒྱས་མ་ལོངས་པ་ཙམ་ཡོད་པར་འདུལ་བ་སྤྱི་རྣམ་དུ་གསུངས་སོ། །
གསུམ་པ་ཕྱོགས་མཐུན་གྱི་མདོ་ནི། འདུལ་བའི་ཕྱོགས་སུ་གཏོགས་པའི་བརྗོད་བྱ་གཙོ་
བོར་སྟོན་པའི་གཞུང་སྟེ། སྦྱངས་པའི་ཡོན་ཏན་བསྟན་པའི་མདོ་དང་། དགེ་སློང་རབ་ཏུ་
གཅེས་པའི་མདོ་དང་། ཚུལ་ཁྲིམས་ཡང་དག་པར་ལྡན་པའི་མདོ་སོགས་སོ། །གཉིས་པ་
བསྟན་བཅོས་ལ། མཚན་ཉིད་ནི། ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་
སྟོན་པའི་བཀའ་དང་བསྟན་བཅོས་གང་རུང་གི་འཆད་བྱེད་གང་ཞིག་རྩོམ་པ་པོའི་རྒྱུད་
ཀྱིས་བསྡུས་པའོ། །དེ་ལ་དབྱེ་ན་འཕགས་བོད་ཀྱི་མཁས་པ་རྣམས་ཀྱིས་མཛད་པ་ཆེས་
མང་དུ་ཡོད་ཀྱང་རེ་ཞིག་རྒྱ་གར་འཕགས་ཡུལ་གྱི་མཁས་པ་རྣམས་ཀྱིས་མཛད་པ་དག་
ཕྱོགས་ཙམ་བགྲངས་ན་མདོའི་དགོངས་འགྲེལ་དང་། བསྟན་བཅོས་ཀྱི་དགོངས་འགྲེལ་
ལོ། །དང་པོ་ལའང་གཉིས། མདོ་སྤྱིའི་དགོངས་འགྲེལ་དང་། བྱེ་བྲག་གི་དགོངས་འགྲེལ་
ལོ། །དང་པོ་ནི། དགྲ་བཅོམ་པ་ཉེར་སྦས་དང༌། ཞི་ལྡན་སོགས་ལྔ་བརྒྱས་མཛད་པའི་
བསྟན་བཅོས་བྱེ་བྲག་བཤད་མཛོད་དུ་གྲགས་པ་ཤོ་ལོ་ཀ་འབུམ་གཅིག་ཡོད་པའི་ནང་གི་
ཉེར་སྦས་ཀྱིས་མཛད་པའི་ལེའུ་འདུལ་བ་འབུམ་སྡེ་སྤྱིའི་དགོངས་པ་འགྲེལ་པའི་འདུལ་
བ་བྱེ་བྲག་ཏུ་བཤད་པ་དང༌། ཐོགས་མེད་ཀྱིས་མཛད་པའི་གཏན་ལ་དབབ་པ་བསྡུ་བའི་
ནང་ཚན་འདུལ་བ་བསྡུ་བ་དང་། ཡོན་ཏན་འོད་ཀྱིས་མཛད་པའི་འདུལ་བ་མདོ་རྩ་བ་དང་།

ཀརྨ་ཤ་ཏཾ། དགྲ་བཅོམ་པ་ས་ག་ལྷས་མཛད་པ་གཙོ་བོར་རྣམ་འབྱེད་ཀྱི་དོན་རྣམས་
བསྡུས་ཤིང་ལུང་གཞན་གྱི་དོན་ཡང་རགས་ཙམ་བཤད་པ་མེ་ཏོག་ཕྲེང་རྒྱུད། སློབ་དཔོན་
ཤཱཀྱ་འོད་ཀྱིས་མཛད་པའི་འདུལ་བ་སུམ་བརྒྱ་པ་དང་། སློབ་དཔོན་པད་མས་མཛད་པའི་
དགེ་སློང་གི་ལོ་དྲི་བ་དང་། དགེ་ཚུལ་གྱི་ལོ་དྲི་བ་སོགས་སོ། །གཉིས་པ་མདོ་སོ་སོའི་
དགོངས་འགྲེལ་གྱི་བསྟན་བཅོས་ནི། རྩ་བའི་མདོ་སོ་སོར་ཐར་པའི་འགྲེལ་པ་ལ། སློབ་
དཔོན་དཔའ་བོས་མཛད་པར་གྲགས་པའི་སོ་ཐར་གཞུང་འགྲེལ། ཁྱད་པར་བཤེས་
གཉེན་གྱིས་མཛད་པའི་སོ་སོར་ཐར་པའི་འགྲེལ་པ་འདུལ་བ་བསྡུས་པ། དྲི་མེད་བཤེས་
གཉེན་གྱིས་མཛད་པའི་སོ་སོར་ཐར་པའི་མདོའི་རྒྱ་ཆེར་འགྲེལ་པ་འདུལ་བ་ཀུན་ལས་
བཏུས་པ། སོ་སོར་ཐར་པའི་མདོའི་འགྲེལ་པ་མཛད་བྱང་མེད་པ། སོ་སོར་ཐར་པའི་
འགྲེལ་པ་མི་བརྗེད་པའི་དྲན་བྱེད་ཅེས་པ་མཛད་བྱང་མེད་པ། དཱ་ན་ཤཱི་ལས་མཛད་པར་
གྲགས་པའི་ཚིག་གི་བརྗེད་བྱང་། དགེ་ལེགས་བཤེས་གཉེན་གྱིས་མཛད་པའི་ཚིག་གི་
དགའ་བསྐྱེད། མའི་སོ་སོར་ཐར་པའི་འགྲེལ་པ་མཛད་བྱང་མེད་པ་བཅས་ད་ལྟ་སྡེ་དགེའི་
བསྟན་འགྱུར་གྱི་ཁྲོད་ན་བརྒྱད་ཡོད་དོ། །དེ་ལ་འདུལ་བ་སྤྱི་རྣམ་ལས། སོ་སོར་ཐར་པའི་
འགྲེལ་པ་མི་བརྗེད་པའི་དྲན་པ་ཞེས་བྱ་བ་འདི་གླེང་གཞི་ལ་སོགས་ལུང་དང་མི་མཐུན་པ་
འགའ་རེ་ཡོད་ཅིང་། བཤད་པ་མི་མཐུན་པའང་འགའ་རེ་སྣང་བས། ཚིག་གི་རྩོམ་ལུགས་
ལ་བལྟས་ན་སྔོན་གྱི་བོད་རྣམས་ཀྱིས་ཟིན་བྲིས་བྱས་པ་འདྲའོ། །ཞེས་དང༌། དགེ་སློང་
མའི་སོ་སོར་ཐར་པའི་འགྲེལ་པ་ནི་གཞི་ཐམས་ཅད་ཡོད་སྨྲའི་དགེ་སློང་མའི་སོ་སོར་ཐར་
པའི་འགྲེལ་པ་མ་ཡིན་གྱི། སྡེ་བ་གཞན་ཞིག་གི་ཡིན་པར་འདུག་གོ །ཞེས་གསུངས་སོ། །
བཤད་པའི་ལུང་གི་འགྲེལ་པ་ལ། དགེ་ལེགས་བཤེས་གཉེན་གྱིས་མཛད་པའི་གཞི་
འགྲེལ་དང་ཞུ་འགྲེལ་བསྒྱུར་འཕྲོ་ཅན། དུལ་ལྷས་མཛད་པའི་རྣམ་འབྱེད་ཀྱི་འགྲེལ་པ།
སློབ་དཔོན་ཚུལ་ཁྲིམས་བསྐྱངས་ཀྱིས་མཛད་པའི་ཕྲན་ཚེགས་སྒོ་བརྒྱད་པའི་འགྲེལ་པ་
སོགས་སོ། །དེ་ལ་བྲག་དཀར་སྤྲུལ་སྐུ་བློ་བཟང་དཔལ་ལྡན་བསྟན་འཛིན་སྙན་གྲགས་

ཀྱིས་མཛད་པའི་འདུལ་གཞུང་ནོར་བུའི་ཕྲེང་བ་ལས། དུལ་བ་ལྷས་མཛད་པའི་ལུང་
གཞིའི་འགྲེལ་པ། དགེ་ལེགས་བཤེས་གཉེན་གྱིས་མཛད་པའི་རྣམ་འབྱེད་འགྲེལ་པ་
ཞེས་བཤད་པ་ནི་ནོར་བའོ། །གཉིས་པ་བསྟན་བཅོས་ཀྱི་དགོངས་འགྲེལ་ནི། མདོ་རྩ་
བའི་འགྲེལ་པ་ལ་ཉིད་ཀྱི་རྣམ་བཤད་དང་། ཆོས་བཤེས་ཀྱིས་མཛད་པའི་རྒྱ་ཆེར་འགྲེལ་
དང༌། སློབ་དཔོན་ཤེས་རབ་འབྱུང་གནས་ཀྱིས་མཛད་པའི་འགྲེལ་པ་དང་། འགྲེལ་ཆུང་
ཡོན་ཏན་འོད་མར་གྲགས་པ་དང་། ཀུན་ལས་བཏུས་པ་འདི་སོར་མདོའི་འགྲེལ་པ་ཡིན་
ཡང་མདོ་རྩའི་དོན་རྒྱས་པར་བཤད་ཡོད་པས་དགེ་ལུགས་པ་དང་ས་སྐྱའི་ཕྱོགས་ཀྱི་
མཁས་པ་མང་པོས་མདོ་རྩ་བའི་འགྲེལ་པར་ཡང་བགྲངས་པ་ལྟར་མདོ་རྩ་བའི་འགྲེལ་
པར་ཡང་བགྲང་ཆོག་པས་དེ་རྣམས་སོ། །དེ་ལ་རྗེ་ལྷ་མོའི་བློ་བཟང་ཚུལ་ཁྲིམས་རྒྱ་མཚོའི་
འདུལ་ཊཱིཀ་ལས། བདེ་ལེགས་ཉི་མས་འདི་དང་རྒྱ་ཆེར་འགྲེལ་གཉིས་ཀ་བོད་ཀྱི་ཟིན་
བྲིས་སུ་བཤད་ཅིང་། དཔོན་སློབ་བྱམས་པ་རིན་པོ་ཆེས་འགྲེལ་ཆུང་བོད་གཞུང་དུ་གསུངས་
སོ་ཞེས་བདེ་ལེགས་ཉི་མས་འགྲེལ་ཆུང་དང་རྒྱ་ཆེར་འགྲེལ་གཉིས་བོད་ཀྱི་ཟིན་བྲིས་སུ་
བཤད་པར་གསུངས་ཀྱང་། རྒྱ་ཆེར་འགྲེལ་བོད་ཀྱི་ཟིན་བྲིས་སུ་བཤད་པ་མེད་དེ། བདེ་
ལེགས་ཉི་མའི་འདུལ་འགྲེལ་ལས། འདུལ་བ་མདོ་རྩ་བའི་འགྲེལ་པ་ལ། རང་འགྲེལ་
དང༌། རྒྱ་ཆེར་འགྲེལ། ཤེས་རབ་བྱེད་པས་མཛད་པར་གྲགས་པའི་འགྲེལ་ཆུང་གཉིས་
ཡོད་པའི་ཕྱི་མ་གཉིས་བོད་ཀྱི་ཟིན་བྲིས་སུ་བུ་སྟོན་ལ་སོགས་པའི་མཁས་པ་རྣམས་ཀྱིས་
བཞེད་ཅེས་འགྲེལ་ཆུང་དང་ཤེར་འབྱུང་གི་འགྲེལ་བ་གཉིས་བོད་ཀྱི་ཟིན་བྲིས་སུ་བཞེད་
པར་གསུངས་པའི་ཕྱིར་རོ། །དེ་ལྟར་པཎ་ཆེན་བློ་གྲོས་ལེགས་བཟང་གི་མདོ་རྩ་བའི་
གཞུང་འགྲེལ་ལས་ཀྱང་། ཤེས་རབ་བྱེད་པ་དང་འགྲེལ་ཆུང་གཉིས་བོད་འགྲེལ་དུ་རྗེ་བུ་
སྟོན་པས་བཞེད་པ་ལྟར་ཁས་ལེན་ནོ། །ཞེས་གསུངས་སོ། །གཞན་ཡང་དེང་དུས་ཀྱི་ཁ་
ཅིག་གི་འདུལ་འགྲེལ་ལས། ཆོས་བཤེས་དང་ཤེས་རབ་བྱེད་པའི་འགྲེལ་པ་གཉིས་ནི་
བོད་ཀྱི་ཟིན་བྲིས་སུ་བྱས་པར་བུ་སྟོན་རིན་པོ་ཆེས་གསུངས་སོ་ཞེས་པ་ཡང་གཞུང་མ་

མཐོང་ཞིང་གཞན་ལོག་པར་བཤད་པའི་རྗེས་སུ་ཟློས་པའི་གཏམ་སྟེ། བུ་སྟོན་གྱི་འདུལ་
བ་སྤྱིའི་རྣམ་པར་གཞག་པ་ལས། སློབ་དཔོན་ཤེས་རབ་བྱེད་པའི་འགྲེལ་པ་དང༌།
འགྲེལ་ཆུང་དུ་གྲགས་པ་འདི་བོད་ཀྱི་ཟིན་བྲིས་སུ་བྱས་པ་ཡིན་ནམ་སྙམ་མོ་ཞེས་ཤེས་
རབ་བྱེད་པའི་འགྲེལ་པ་དང་། འགྲེལ་ཆུང་དུ་གྲགས་པ་གཉིས་ལས་ཆོས་བཤེས་ཀྱི་
འགྲེལ་པ་བོད་ཀྱི་ཟིན་བྲིས་སུ་མ་བཤད་པའི་ཕྱིར་རོ། །དེ་བཞིན་དུ་བསྟན་བཅོས་ཀྱི་
དགོངས་འགྲེལ་སུམ་བརྒྱ་པའི་རང་འགྲེལ་འོད་ལྡན་སོགས་སོ། །འོན་ཀྱང་རྩ་བའི་
སྐབས་འདིར་འདུལ་བ་ཞེས་པ་དེ་དོན་གྱི་འདུལ་བ་དེ་བརྗོད་བྱའི་གཙོ་བོར་སྟོན་པའི་
གཞུང་གཞི་དང་། རྣམ་འབྱེད་དང༌། གཞུང་བླ་མ་དང་། ཕྲན་ཚེགས་བཅས་ལུང་སྡེ་བཞི་
པོ་རྣམས་གཙོ་བོ་ཡིན་ཏེ། དེ་དག་རྩ་བའི་བཤད་བྱ་ཡིན་པའི་ཕྱིར། ལུང་སྡེ་བཞིའི་གོ་
རིམ་ཡང་དེ་ལྟར་པདྨ་བཀའ་ཐང་ལས། འདུལ་བ་གཞི་དང་རྣམ་འབྱེད་གཞུང་བླ་མ
ཕྲན་ཚེགས་བཞི་བཅས་རྩ་བའི་མདོ་བཞིའོ༔ ཞེས་དང་པོ་སྡོམ་པ་མ་འཐོབ་པ་ཐོབ་པར་
བྱེད་པའི་ཐབས་སྟོན་པའི་ལུང་གཞི་དང་། དེ་ནས་ཐོབ་ཟིན་སྲུང་བའི་བསླབ་བྱ་རྒྱས་པར་
བསྟན་པ་རྣམ་འབྱེད་སོགས་རིམ་པར་བསྟན་ཏོ། །ལུང་མ་མོ་སོགས་ལས་རྣམ་འབྱེད་དང་
པོར་གསུངས་པ་ནི་བཤད་པའི་གོ་རིམ་ཙམ་མོ། །དེ་དག་ལ་འདུལ་བ་ཞེས་བརྗོད་པའི་རྒྱུ་
མཚན་ཡོད་དེ། དེ་དག་གིས་བྱ་བ་དང་བྱ་བ་མ་ཡིན་པ་སྟོན་པས་སློབ་མ་རྣམས་ཀྱི་རྒྱུད་
འདུལ་བར་བྱེད་པས་སོ། །མདོ་ཞེས་པའི་དོན་ནི་ལུང་སྡེ་བཞིའི་བརྗོད་བྱ་རྣམས་སྡོམ་པ་
མ་འཐོབ་པ་ཐོབ་པར་བྱེད་པ་དང་། ཐོབ་པ་མི་ཉམས་པར་སྲུང་བ་དང༌། ཉམས་ན་ཕྱིར་
བཅོས་པའི་ཐབས་གསུམ་དུ་མདོར་བསྡུས་ནས་སྟོན་པས་ན་འདུལ་བའི་མདོ་ཞེས་བྱའོ། །
དེ་ཡང་སྤྱིར་བསྟན་བཅོས་ལ་བྱེད་ལས་ཀྱི་སྒོ་ནས་དབྱེ་ན། རྒྱ་ཆེན་པོ་སྡུད་པའི་བསྟན་
བཅོས། ཟབ་པ་འབྱེད་པའི་བསྟན་བཅོས། འཁྲུགས་པ་སྡེབ་པའི་བསྟན་བཅོས་｛ཉམས་པ་གསོ་
བའི་བསྟན་བཅོས་དང་བཞིར་དབྱེ་བའང་ཡོད་དོ། }གསུམ་དུ་ཡོད་པ་ལས་འདི་ནི་དང་པོ་སྟེ། གཙོ་བོར་འདུལ་ལུང་
སྡེ་བཞིའི་གནད་རྣམས་མདོ་འདིར་བསྡུས་ཏེ་བསྟན་པའི་ཕྱིར་རོ། །གཞན་ཡང་བུའི་

འདུལ་བ་སྤྱི་རྣམ་ལས། མདོ་ན་ཡོད་པ་ལུང་ན་མེད་པ་མང་པོ་ཡོད། དེ་ནི་ལུང་མ་ཚང་བ་
དང་ལུང་བར་མ་ལ་སོགས་པ་གཞན་དུ་ཁ་འཕངས་པ་རྣམས་བསྡུས་པས་འདུལ་བའི་
བསྟན་བཅོས་རྣམས་ཀྱི་མཆོག་ཡིན་ནོ། །ཞེས་ཀྱང་གསུངས་སོ། །གཉིས་པ་བམ་གྲངས་
སྨོས་པ་ནི། བམ་པོ་དང་པོ། ཞེས་གསུངས་ཏེ། སྤྱིར་བམ་པོ་གཅིག་ལ་ཤོ་ལོ་ཀ་གྲངས་དུ་
ཡོད་གཅིག་ཏུ་ངེས་པ་མེད་ཀྱང་བསྟན་བཅོས་འདི་ལ་ཤོ་ལོ་ཀ་སུམ་བརྒྱ་ལ་བམ་པོ་རེར་
བྱས་པའི་བམ་པོ་དགུ་ཡོད་པའི་དང་པོ་ལ་འདི་ནས་འཇུག་པར་བྱའོ་ཞེས་པའོ། །ཤོ་ལོ་
ཀ་ནི་ཚིག་བཅད་ཡིན་ན་ཚིག་རྐང་བཞི་རེ་དང་། ལྷུག་མ་ཡིན་ན་ཚེག་བར་སུམ་བཅུ་སོ་
གཉིས་རེ་ལ་ཤོ་ལོ་ཀ་རེ་བྱེད་པ་དང་ཉི་ཤུ་རྩ་བརྒྱད་རེ་ལ་ཤོ་ལོ་ཀ་རེ་བྱེད་པ་ཡོད་ཀྱང་།
གཞུང་འདིར་ཕྱི་མའི་དབང་དུ་བྱས་སོ། །དེ་ཡང་བམ་པོ་ནི་བོད་ཀྱིས་བཟོས་པ་སྟེ། རྒྱ་དཔེ་
ལ་མེད་པར་གསུངས་སོ། །གཉིས་པ་ནི། ཐམས་ཅད་མཁྱེན་པ་ལ་ཕྱག་འཚལ་ལོ། །ཞེས་
གསུངས་ཏེ། ཇི་ལྟ་བ་དང་ཇི་སྙེད་པ་ཐམས་ཅད་མཁྱེན་པ་སངས་རྒྱས་བཅོམ་ལྡན་འདས་
ལ་གཞུང་འདི་སྒྱུར་བ་པོ་ལོ་པཎ་རྣམས་ཀྱིས་སྒོ་གསུམ་གུས་པས་ཕྱག་འཚལ་ལོ་ཞེས་
སྨོས་པའོ། །འདི་ཡང་རྒྱ་གར་ནས་བོད་དུ་ཆོས་སྒྱུར་བའི་དུས་ཆོས་རྒྱལ་མངའ་བདག་ཁྲི་
རལ་བ་ཅན་གྱིས་འདུལ་བའི་སྡེ་སྣོད་ཀྱི་ཐོག་མར་ཐམས་ཅད་མཁྱེན་པ་དང་། མདོ་སྡེའི་
སྡེ་སྣོད་ཀྱི་ཐོག་མར་སངས་རྒྱས་བྱང་སེམས་དང༌། མངོན་པའི་སྡེ་སྣོད་ཀྱི་ཐོག་མར་
འཇམ་དཔལ་ལ་ཕྱག་འཚལ་དགོས་པར་བཀས་བཅད་པ་དང་མཐུན་པར་འདུལ་བའི་
བསླབ་པའི་གནས་ཕྲ་ཞིང་ཞིབ་པ་རྣམས་ཐམས་ཅད་མཁྱེན་པ་ཁོ་ནའི་མངོན་སུམ་གྱི་སྤྱོད་
ཡུལ་ཡིན་པས་ན་ཐམས་ཅད་མཁྱེན་པ་ལ་ཕྱག་མཛད་པའོ། །གསུམ་པ་གཞུང་གི་དོན་ལ་
གསུམ། དགོས་འབྲེལ་གྱི་སྒོ་ནས་མདོར་བསྟན་པ་དང༌། ལུང་གི་སྒོ་ནས་རྒྱས་པར་
བཤད་པ། རུང་མཐུན་གྱི་སྒོ་ནས་དོན་བསྡུ་བའོ། །དང་པོ་ལ་གཉིས། དངོས་དང༌།
འཕྲོས་པའི་དོན་ནོ། །དང་པོ་ནི། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ།
ཞེས་གསུངས་ཏེ། དེའང་ཁམས་གསུམ་འཁོར་བ་ལས་ངེས་པར་ཕྱིར་མི་ལྡོག་པར་འབྱུང་

བའམ་འཐོབ་པར་བྱ་བ་ནི། ལྷག་མེད་ཀྱི་མྱ་ངན་ལས་འདས་པ་སྟེ། དེ་ཐོབ་པར་བྱེད་པ་
ལ། དང་པོར་ཚུལ་ཁྲིམས་ལ་བརྟེན་ནས་ཏིང་ངེ་འཛིན་སྐྱེ། དེ་ནས་ཏིང་ངེ་འཛིན་ལ་
བརྟེན་ནས་ཡེ་ཤེས་སྐྱེ་ལ་དེས་ཉོན་མོངས་པ་རྣམས་སྤངས་ནས་འཐོབ་དགོས་པས་ན།
མྱང་འདས་དེ་བརྒྱུད་ནས་ཐོབ་པར་བྱེད་པའི་རྒྱུར་གྱུར་བའི་ཚུལ་ཁྲིམས་ཀྱི་དབང་དུ་བྱས་
ཏེ་མདོ་འདི་བརྩམ་མོ་ཞེས་སོ། །མདོ་འདིས་དགོས་སོགས་ཆོས་བཞི་བསྟན་ཏེ། ངེས་
པར་འབྱུང་བ་ཞེས་པས་མཐར་ཐུག་གི་ཉིང་དགོས་དགྲ་བཅོམ་པའི་ལུས་རྟེན་བཏང་ཞིང་
མ་ལྷག་པའི་ལྷག་མེད་ཀྱི་མྱ་ངན་ལས་འདས་པ་དངོས་སུ་བསྟན་པ་དང་། གནས་སྐབས་
ཀྱི་ཉིང་དགོས་ཁྱད་པར་བ་དགྲ་བཅོམ་པའི་ལུས་རྟེན་མ་བཏང་ཞིང་ལྷག་པའི་ལྷག་བཅས་
མྱང་འདས་དང་ཟག་མེད་ཀྱི་ཚུལ་ཁྲིམས་དང་། གནས་སྐབས་ཀྱི་ཉིང་དགོས་ཕལ་བ་མདོ་
རྩ་བ་ཐོས་བསམ་བྱས་པ་ལ་བརྟེན་ནས་ཐོབ་པའི་ཚུལ་ཁྲིམས་སོགས་ཤུགས་ཀྱིས་བསྟན་
ཏོ། །དེ་ལ་ལུང་ཕྲན་ཚེགས་ཀྱི་འགྲེལ་བ་ལས། སྡུག་བསྔལ་ལ་ཆོས་ཤེས་པའི་བཟོད་པ་
ནས་ཕུང་པོ་ལྷག་མ་མེད་པའི་མྱ་ངན་ལས་འདས་པ་ཐོབ་པ་ཞེས་བྱ་བའི་བར་ནི་དགོས་
པའི་དགོས་པ་ཡིན་ནོ། །ཞེས་སྡུག་བསྔལ་ལ་ཆོས་ཤེས་པའི་བཟོད་པ་ནས་ཞེས་གསུངས་
པ་ནི་གནས་སྐབས་ཀྱི་ཉིང་དགོས་ཁྱད་པར་བའི་དབང་དུ་བྱས་སོ། །མདོ་རྩ་བ་ཐོས་
བསམ་བྱས་པ་ལ་བརྟེན་ནས་ཐོབ་པའི་ཚུལ་ཁྲིམས་སོགས་ཀྱང་ཉིང་དགོས་ཕལ་བ་ཙམ་
དུ་བཞག་ཆོག་སྟེ། ཉིང་དགོས་ཞེས་པ་ནི་ཡང་དགོས་སམ་དགོས་པའི་ཡང་དགོས་པ་ཞེས་
པ་ཡིན་ལ། དེ་ལ་དེའི་དོན་ཚང་བའི་ཕྱིར་རོ། །ཚུལ་ཁྲིམས་ཞེས་པས་བརྗོད་བྱ་སྤོང་
བདུན་འཁོར་བཅས་ཀྱི་ཚུལ་ཁྲིམས་དངོས་སུ་བསྟན་ལ། དེའི་ཤུགས་ཀྱིས་མདོ་འདི་ལ་
བརྟེན་ནས་ཚུལ་ཁྲིམས་རྟོགས་པའི་དགོས་པ་བསྟན་པ་དང་། མདོ་འདིས་ཚུལ་ཁྲིམས་
རྗོད་པར་བྱེད་པས་ན་མདོ་འདི་ཐབས་ཡིན་ལ། ཚུལ་ཁྲིམས་རྟོགས་པ་ནི་ཐབས་བྱུང་སྟེ།
རྒྱུ་འབྲས་སུ་འབྲེལ་ལ། ཚུལ་ཁྲིམས་རྟོགས་ཤིང་ཉམས་སུ་བླངས་པ་ལས་བརྒྱུད་ནས་
མྱང་འདས་ཐོབ་པ་ལྟ་བུ་དགོས་པ་དང་ཉིང་དགོས་གཉིས་ཀྱང་ཐབས་དང་ཐབས་བྱུང་དུ་

འབྲེལ་བ་སྟེ། འབྲེལ་བ་ཡང་ཤུགས་ལ་བསྟན་ཏེ། མྱ་ངན་ལས་འདས་པ་ཐོབ་པའི་
ཐབས་ཚུལ་ཁྲིམས་རྟོགས་པར་བྱ་བའི་ཕྱིར་དུ་མདོ་འདི་བསྟན་པའི་ཕྱིར་རོ། །དེ་ལྟར་ཊི་
ཀ་ལས། དེ་ལྟ་བས་ན་བརྗོད་པར་བྱ་བ་དང་དགོས་པའི་ཡང་དགོས་པ་ནི། ཚུལ་ཁྲིམས་
དང་ངེས་པར་འབྱུང་བའི་སྒྲ་གཉིས་ཀྱིས་གོ་རིམ་བཞིན་དུ་དངོས་སུ་བསྟན་ལ། འབྲེལ་བ་
དང༌། དགོས་པ་ནི་ཤུགས་ཀྱིས་བསྟན་ཏེ། ཚུལ་ཁྲིམས་བསྟན་པའི་དོན་དུ་མདོ་བརྩམས་
པའི་ཕྱིར་རོ་ཞེས་གསུངས་སོ། །དེ་ལྟ་བུའི་དགོས་འབྲེལ་གྱི་ངག་འདི་ལ་བརྟེན་ནས་
འདུལ་བའི་མདོ་ལ་བརྗོད་བྱ་དང༌། དགོས་པ་དང༌། ཉིང་དགོས་དང༌། འབྲེལ་བ་མེད་
པའི་ལོག་རྟོག་དང་། དོན་མི་འགྱུར་གྱི་ཐེ་ཚོམ་བསལ་ནས་དགོས་སོགས་ཆོས་བཞི་ཡོད་
དམ་སྙམ་པའི་དོན་འགྱུར་གྱི་ཐེ་ཚོམ་མམ། ཡང་ན་ཡོད་པར་ངེས་པ་བསྐྱེད་ནས་བསྟན་
བཅོས་ལ་འཇུག་པར་འགྱུར་རོ། །གཞན་ཡང་དགེ་འདུན་ཐམས་ཅད་འདུས་པ་ན་ཞེས་
པ་ནས། སྔ་མ་དང་འགལ་བ་ནི་རུང་བར་རོ་ཞེས་པ་ཡན་ཆད་འདུལ་བའི་མདོ་མཐའ་
དག་འཇིགས་སྐྱོབས་དང་ལེགས་སྨོན་གྱི་ཚུལ་ཁྲིམས་ཀྱི་དབང་དུ་མ་བྱས་པར་ངེས་པར་
འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་བརྩམ་ཞེས་བཤད་པར་དམ་བཅའ་བ་ཡང་
བསྟན་ཏོ། །དེ་ལ་འོག་ཏུ་ལྔ་ཕྲུགས་ཀྱི་སྐབས་སུ་ངེས་པར་འབྱུང་བའི་ཚུལ་ཁྲིམས་དེ་ཚིག་
གིས་ཟིན་པ་ཙམ་ཡོད་ཀྱང་རྒྱས་པར་བསྟན་པ་མེད་པས་ན་གཞུང་འདིའི་བརྗོད་བྱ་ངེས་
པར་འབྱུང་བའི་ཚུལ་ཁྲིམས་ཡིན་པ་ཇི་ལྟར་འཐད་སྙམ་ན། དེ་ནི་ཤིན་ཏུ་འཐད་དེ། ངེས་
པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་ཞེས་པ་འདིས། དང་པོ་སྡོམ་པ་ལེན་པ་
དང་། བར་དུ་དེ་མི་ཉམས་པར་སྲུང་བ་དང་། ཐ་མར་ཉམས་ན་ཕྱིར་བཅོས་པ་ཐམས་ཅད་
ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་པ་ཡིན་པར་སྤྱིར་བསྟན་པའི་ཕྱིར་དང་།
བྱེ་བྲག་ཏུ། རབ་ཏུ་བྱུང་བའི་གཞིས་སྡོམ་པ་མ་འཐོབ་པ་ཐོབ་པར་བྱེད་པའི་ཐབས་དངོས་
སུ་བསྟན་ནས། འཐོབ་བྱ་ངེས་པར་འབྱུང་བའི་སྡོམ་པ་ཤུགས་ལ་བསྟན་པ་དང༌། རྣམ་
འབྱེད་རྣམ་གཉིས་སྤྱིར་བསྟན་དང་བཅས་པས་སྤང་བྱ་ལྟུང་བ་སྡེ་ལྔ་དངོས་སུ་བསྟན་པས།

དེའི་རྒྱུ་བསླབ་པའི་ཡན་ལག་ཤུགས་ལ་བསྟན་པ་དང༌། གཞི་སྨད་ཀྱི་སྐབས་ཀྱི་བསླབ་པ་
ཡོངས་སུ་སྦྱོང་བའི་གཞི་གསུམ་གྱིས་བསླབ་པ་ཡོངས་སུ་སྦྱོང་བའི་ཐབས་བསྟན་པས།
སྦྱང་བྱ་སྡོམ་པ་ཤུགས་ལ་བསྟན་པ་དང༌། བདེ་བར་གནས་པའི་རྐྱེན་བསྟེན་པའི་གཞི་
རྣམས་ཀྱིས་བདེ་བར་གནས་པའི་རྐྱེན་གོས་དང་སྨན་སོགས་མཐའ་གཉིས་སུ་མ་ལྷུང་བ་
སོགས་ཀྱི་སྒོ་ནས་ཇི་ལྟར་བསྟེན་ཚུལ་བསྟན་པས། དེ་ལ་བརྟེན་ནས་བསྲུང་བྱའི་སྡོམ་པ་
ཤུགས་ལ་བསྟན་པ་དང་། ཕྱིར་བཅོས་ཀྱི་གཞི་རྣམས་ཀྱིས་སྡོམ་པ་ཇི་ལྟར་དག་པར་བྱེད་
པའི་ཐབས་བསྟན་པས། དག་བྱའི་སྡོམ་པ་ཤུགས་ལ་བསྟན་པའི་ཕྱིར་རོ། །གཉིས་པ་ལ་
གཉིས། དགོས་འབྲེལ་གྱི་ངག་བཀོད་པའི་དགོས་པ་ལ་དཔྱད་པ་དང༌། བརྗོད་བྱ་ངེས་
པར་འབྱུང་བའི་ཚུལ་ཁྲིམས་གྱི་དོན་ཅུང་ཟད་རྒྱས་པར་བཤད་པའོ། །དང་པོ་ནི། བདག་
ཉིད་ཆེན་པོ་ཞི་བ་འཚོས་བདེན་གཉིས་དཀའ་འགྲེལ་ལས། རབ་ཏུ་བྱེད་པ་འདི་ནི་དགོས་
པ་མེད་པའི་ཕྱིར་བརྩམ་པར་བྱ་བ་མ་ཡིན་ཏེ། བྱ་རོག་གི་སོ་བརྟག་པ་དང་འདྲའོ་སྙམ་དུ་
དོགས་པའི་གཏན་ཚིགས་མ་གྲུབ་པ་ཉིད་དུ་བསྟན་པའི་ཕྱིར། བདེན་པ་གཉིས་ཇི་ལྟ་བ་
བཞིན་དུ་ཁོང་དུ་ཆུད་པར་བྱ་བའི་ཕྱིར་ཞེས་བྱ་བ་སྨོས་ཏེ། ཇི་ལྟ་བ་བཞིན་ཞེས་བྱ་བའི་
ཚིག་ནི། གཞན་དག་གིས་ཀྱང་བདེན་པ་གཉིས་རྣམ་པར་དབྱེ་བ་བསྟན་མོད་ཀྱི། དེ་ནི་
ཡང་དག་པ་མ་ཡིན་ནོ་ཞེས་བསྟན་པའི་ཕྱིར་རོ། །ཞེས་གསུངས་པ་ལ། མཚོ་སྣ་བས། དེ་
མི་འཐད་དེ། སྦྱོར་བ་ངན་པ་དེ་ལྟ་བུ་ཁྱེད་རང་གི་རྟོག་པས་དོགས་པ་བསུ་བ་ཙམ་དུ་ཟད་
ཀྱི། དེ་ལྟ་བུའི་སྦྱོར་བ་འགོད་པ་པོ་གཞི་མ་གྲུབ་པའི་ཕྱིར་དང་། དགོས་འབྲེལ་གྱི་ངག་
འདི་ཉིད་ཀྱང་། བརྩམ་པར་བྱ་བ་མ་ཡིན་ཏེ། དེ་ལའང་དགོས་པ་ལ་སོགས་པ་ཆོས་བཞི་
མེད་པའི་ཕྱིར་ཞེས་བྱ་བ་ལ་སོགས་པ་ཡང་དགག་དགོས་པར་མགོ་མཚུངས་པས་ཐུག་པ་
མེད་པར་འགྱུར་བའི་ཕྱིར་རོ། །ཞེས་སྐྱོན་བརྗོད་པར་བྱས་ཀྱང་། སྐྱོན་གང་ཡང་མེད་དེ།
དང་པོ་གཞུང་རྩོམ་པའི་སྐབས་དང་བརྩམས་ཟིན་པའི་སྐབས་གང་ཡིན་ཡང་། དེ་ལྟ་བུའི་
སྦྱོར་བ་འགོད་པ་པོ་ཡོད་ཆོག་སྟེ། མཚོ་སྣ་བ་ཁོང་གི་ལུགས་ལའང་དགོས་སོགས་ཆོས་

བཞི་བསྟན་པའི་རྣམ་བཅད་ཀྱི་དགོས་པ་ལོག་རྟོག་བཞི་དང་ཐེ་ཚོམ་བཞི་བསལ་བ་ཡིན་
པར་གསུངས་ལ། དེའང་ལོག་རྟོག་དང་ཐེ་ཚོམ་དེ་དག་སྐྱེ་རུང་བའི་ཆ་ནས་དེ་ལྟར་བཤད་
པ་ཡིན་དགོས་ལ། དེ་དག་སྐྱེ་རུང་ན་དེ་ལས་བསྟན་བཅོས་འདི་ཉིད་བརྩམ་པར་བྱ་བ་མ་
ཡིན་པར་འཛིན་པའི་ལོག་རྟོག་ཅིའི་ཕྱིར་སྐྱེ་མི་རུང་། ལོག་རྟོག་དེ་ལྟ་བུ་སྐྱེ་རུང་ན་དེ་དག་
ལ་བརྟེན་ནས་བསྟན་བཅོས་འདི་ཉིད་བརྩམ་པར་བྱ་བ་མ་ཡིན་ཏེ། དགོས་པ་ལ་སོགས་
པའི་ཆོས་བཞི་མེད་པའི་ཕྱིར་ཞེས་ཟེར་བའི་སྦྱོར་བ་འགོད་པ་པོ་ཡོད་ཆོག་པའི་ཕྱིར་དང་།
ལོག་རྟོག་དང་ཐེ་ཚོམ་སེལ་བྱེད་ཀྱི་དགོས་འབྲེལ་གྱི་ངག་ལ་ཡང་ལོག་རྟོག་དང་ཐེ་ཚོམ་
བཟློག་པའི་ངག་གཞན་མེད་པ་བཞིན་དུ་འདིར་ཡང་མཚུངས་པའི་ཕྱིར་རོ། །ཡང་མཚོ་
ཊིཀ་ལས། བྲམ་ཟེ་བདེ་བྱེད་དགའ་བ་ན་རེ། བསྟན་བཅོས་ཀྱི་དབུར་དགོས་འབྲེལ་གྱི་
ངག་བཀོད་པའི་དགོས་པ་ནི། གཞུང་མཛེས་པ་སྐྱེད་པ་ཡིན་ཞེས་ཟེར་རོ། །འོ་ན་བསྟན་
བཅོས་ཀྱི་དབུར་དགོས་འབྲེལ་གྱི་ངག་བཀོད་པའི་ཡོངས་གཅོད་ཀྱི་དགོས་པ་དེ་ཆོས་ཅན།
དགོས་འབྲེལ་ངག་གི་བརྗོད་བྱ་རྟོགས་པ་དེ་ཁོ་ན་མ་ཡིན་པར་ཐལ། གཞུང་མཛེས་པ་
སྐྱེད་པ་ཡིན་པའི་ཕྱིར་རོ། །རྟགས་ཁྱབ་མ་གྲུབ་ན་དམ་བཅའ་བུད་ཅིང་། འདོད་ན་རྣམ་
ངེས་ལས། བརྡ་ཇི་ལྟ་བ་བཞིན་དོན་རྟོགས་པའི་ཕྱིར་དང་། སྒྲ་སྦྱར་བའི་དགོས་པ་ཡང་དེ་
ཙམ་དུ་ཟད་པའི་ཕྱིར་ཞེས་སོ་ཞེས་དགག་པ་བརྗོད་ཀྱང་། རྩ་བར་འདོད་ལན་བཏབ་
ཆོག་གོ །འོ་ན་རྣམ་ངེས་ཀྱི་ལུང་དང་འགལ་བར་འགྱུར་རོ་སྙམ་ན་མི་འགྱུར་ཏེ། ལུང་དེའི་
དོན་ནི་རྗོད་བྱེད་ཀྱི་སྒྲ་བརྗོད་བྱའི་དོན་རྟོགས་པའི་ཆེད་དུ་སྦྱར་བའི་ཆའི་དགོས་པ་དེ་ཙམ་
དུ་ཟད་པའི་ཕྱིར་ཞེས་པའི་དོན་ཡིན་གྱི། སྤྱིར་སྒྲ་སྦྱར་བ་ཙམ་གྱི་དགོས་པ་དེ་ཙམ་དུ་ཟད་
པའི་ཕྱིར་ཞེས་པའི་དོན་མ་ཡིན་པའི་ཕྱིར་རོ། །དེའི་ཕྱིར་འདིའི་དགོས་པ་གཞུང་མཛེས་པ་
སྐྱེད་པ་ཡང་ཡིན་ཞེས་བཤད་ན་འགལ་བ་མེད་དོ། །དེས་ན་མཆིམས་འཇམ་པའི་དབྱིངས་
ཀྱིས་ཀྱང་བྲམ་ཟེའི་ལུགས་འཐད་པར་གསུངས་ཤིང་། ཕར་ཕྱིན་འགྲེལ་ཆེན་ལེགས་
བཤད་གསེར་ཕྲེང་ལས་ཀྱང་། མཛེས་པ་ཕལ་བའི་དགོས་པར་འདོད་ན་མི་རུང་བ་མེད་དེ།

དགོས་འབྲེལ་བཀོད་པས་ཀྱང་རབ་ཏུ་བྱེད་པའི་ལུས་མཛེས་པར་བྱེད་ནུས་པས་སོ། །ཞེས་
གསུངས་སོ། །གཉིས་པ་བརྗོད་བྱ་ངེས་པར་འབྱུང་བའི་ཚུལ་ཁྲིམས་སམ་སོ་སོར་ཐར་
པའི་སྡོམ་པ་དེ་དོན་རྣམ་པ་བཅུའི་སྒོ་ནས་གཏན་ལ་དབབ་པ་ལ། དང་པོ་ངོ་བོ་ནི། ས་
པཎ་གྱི་སྡོམ་གསུམ་རབ་དབྱེ་སོགས་གཞུང་འགར་བྱེ་སྨྲའི་ལུགས་ལ་སྡོམ་པ་རིག་མིན་གྱི་
གཟུགས་ཁོ་ནར་འདོད་པར་བཤད་ཀྱང་། མི་འཐད་དེ། སོ་ཐར་གྱི་སྡོམ་པའི་སྐད་ཅིག་
དང་པོ་དེ་ལ་རིག་བྱེད་ཀྱི་གཟུགས་དང༌། རིག་བྱེད་མ་ཡིན་པའི་གཟུགས་གཉིས་ཀ་ཡོད་
ཅིང་གཉིས་ཀ་ཡང་སོ་སོར་ཐར་པ་དང་སོ་ཐར་གྱི་སྡོམ་པ་གཉིས་ཀ་ཡིན་པ་དང་། སྐད་
ཅིག་དང་པོ་དེ་ཁོ་ན་ལས་ལམ་གྱི་དངོས་གཞི་ཡིན་པར་མཛོད་རྩ་འགྲེལ་སོགས་ལས་
བཤད་པའི་ཕྱིར་ཏེ། མཛོད་ལས། དང་པོའི་རྣམ་རིག་རྣམ་རིག་མིན། །ཞེས་དང་། དེའི་རང་
འགྲེལ་ལས། སྡོམ་པ་ཡང་དག་པར་བླངས་པའི་རྣམ་པར་རིག་བྱེད་དང་། རྣམ་པར་རིག་
བྱེད་མ་ཡིན་པ་དང་པོ་དག་ནི་སོ་སོར་ཐར་པ་ཞེས་བྱ་སྟེ། དེས་སྡིག་པ་ལས་སོ་སོར་ཐར་
བའི་ཕྱིར་ཏེ། སྤངས་པའི་ཕྱིར་ཞེས་བྱ་བའི་ཐ་ཚིག་གོ །སོ་སོར་ཐར་པའི་སྡོམ་པ་ཞེས་
ཀྱང་བྱ་སྟེ། ལུས་དང་ངག་སྡོམ་པའི་ཕྱིར་རོ། །ལས་ཀྱི་ལམ་ཞེས་ཀྱང་བྱའོ། །སྐད་ཅིག་
མ་གཉིས་པ་ལ་སོགས་པ་ལ་ནི་སོ་སོར་ཐར་པའི་སྡོམ་པ་ཁོ་ན་ཡིན་གྱི་སོ་སོར་ཐར་པ་ནི་
མ་ཡིན་ནོ། །མཇུག་ཡིན་གྱི་ལས་ཀྱི་ལམ་དངོས་ནི་མ་ཡིན་ནོ། །ཞེས་དང༌། སློབ་དཔོན་
གང་སྤེལ་གྱིས་མཛད་པའི་མངོན་པ་མཛོད་ཀྱི་འགྲེལ་བཤད་མཚན་ཉིད་ཀྱི་རྗེས་སུ་འབྲང་
བ་ལས། རྣམ་པར་རིག་བྱེད་དང་རིག་བྱེད་མ་ཡིན་པ་དང་པོ་དག་ནི་སོ་སོར་ཐར་པ་ཞེས་
བྱ་སྟེ་ཞེས་བྱ་བ་འབྱུང་ངོ་། །དེས་སྡིག་པ་ལས་སོ་སོར་ཐར་བའི་ཕྱིར་ཏེ། ཞེས་བྱ་བ་ནི་
སྐད་ཅིག་མ་དང་པོ་ཁོ་ནས་སྡིག་པ་ལས་ཐར་བར་བྱེད་དེ། གཏོང་ཞིང་འདོར་ཞེས་བྱ་བའི་
ཐ་ཚིག་གོ །སོ་སོར་ཐར་པ་ཡང་དེ་ཡིན་ལ། སྡོམ་པ་ཡང་ཡིན་པས་སོ་སོར་ཐར་པའི་སྡོམ་
པ་སྟེ། ལུས་ངག་སྡོམ་པའི་ཕྱིར་རོ། །ལས་ཀྱི་ལམ་ཞེས་ཀྱང་བྱའོ། །ཞེས་བྱ་བ་ནི་དངོས་
ཀྱིས་བསྡུས་པའི་ཕྱིར་རོ། །སྐད་ཅིག་མ་གཉིས་པ་ལ་སོགས་པ་ནི་སོ་སོར་ཐར་པའི་སྡོམ་

པ་ཁོ་ན་ཡིན་གྱི་སོ་སོར་ཐར་པ་ནི་མ་ཡིན་ཏེ། གང་གི་ཕྱིར་དེས་སྡིག་པ་ལས་སོ་སོར་ཐར་
བར་མི་བྱེད་དེ། སྐད་ཅིག་མ་དང་པོ་ཁོ་ནར་སོ་སོར་ཐར་ཟིན་པའི་ཕྱིར་རོ། །མཇུག་ཡིན་
གྱི་ལས་ཀྱི་ལམ་དངོས་ནི་མ་ཡིན་ཏེ། སྐད་ཅིག་མ་དང་པོ་ཁོ་ན་དངོས་ཡིན་པའི་ཕྱིར་དང་།
སྡིག་པ་སྦྱང་བའི་ཕྱིར་དང་། ལུས་དང་ངག་བསྡམས་པའི་ཕྱིར་རོ། །ཞེས་དང་། དེ་བཞིན་
དུ་དགེ་སློང་ཞི་གནས་ལྷས་མཛད་པའི་འགྲེལ་བཤད་ཉེ་བར་མཁོ་བ་དང་། འདུས་བཟང་
གིས་མཛད་པའི་མཛོད་འགྲེལ་མདོ་དང་མཐུན་པ་དང་། ཕྱོགས་གླིང་གིས་མཛད་པའི་
མཛོད་འགྲེལ་གནད་ཀྱི་སྒྲོན་མ་རྣམས་ལས་ཀྱང་སྐད་ཅིག་མ་དང་པོ་སོ་སོར་ཐར་པ་ཡིན་
ཞིང་ལས་ལམ་དངོས་ཡིན་པ་དང༌། སྐད་ཅིག་མ་གཉིས་པ་ལ་སོགས་པ་ནི་མཇུག་ཡིན་གྱི་
ལས་ལམ་དངོས་མིན་ཞེས་གསུངས་སོ། །གཞན་ཡང་ཚུལ་འཆལ་དུ་གྱུར་པའི་ལུས་ངག་
གི་ལས་བདུན་པོ་ལ་རྣམ་པར་རིག་བྱེད་ཡིན་མིན་གྱི་གཟུགས་གཉིས་གཉིས་ཡོད་པས། །
དེ་སྤོང་བའི་སྤོང་བ་རེ་རེ་ལའང་རྣམ་པར་རིག་བྱེད་ཡིན་མིན་གཉིས་རེ་ཡོད་ཅིང་། སྤོང་
བདུན་གྱི་ཚུལ་ཁྲིམས་ལ་ཡང་རྣམ་པར་རིག་བྱེད་ཡིན་མིན་གཉིས་ཡོད་དེ། མཛོད་ལས།
འཆལ་བའི་ཚུལ་ཁྲིམས་མི་དགེའི་གཟུགས། །དེ་སྤོང་ཚུལ་ཁྲིམས་རྣམ་གཉིས་སོ། །ཞེས་
པའི་རྩ་འགྲེལ་གྱིས་གསལ་བར་བསྟན་པའི་ཕྱིར་རོ། །གཞན་ཡང་སློབ་དཔོན་དུལ་བ་
ལྷས་མཛད་པའི་ལུང་རྣམ་འབྱེད་ཀྱི་འགྲེལ་པ་ལས། དང་པོའི་རྣམ་པར་རིག་བྱེད་དང་
རྣམ་པར་རིག་བྱེད་མ་ཡིན་པ་དག་ནི་སོ་སོར་ཐར་པའོ། །ཞེས་དང༌། བུ་སྟོན་གྱི་འདུལ་
བའི་ལག་ལེན་དྲི་མ་མེད་པའི་ཕྲེང་བ་ཞེས་བྱ་བ་ལས། རྣམ་པར་རིག་བྱེད་ཡིན་མིན་
གཉིས་ཀྱིས་བསྡུས་པའི་གཟུགས་རྫས་བདུན་ཐོབ། ཅེས་དང་། ལོ་ཆེན་གྱིས་རབ་བྱུང་གི་
གཞིའི་ཆོ་ག་རིན་ཆེན་ཐེམ་སྐས་ལས། བསྙེན་པར་རྫོགས་པ་དགེ་སློང་གི་སྡོམ་པ་རྣམ་
པར་རིག་བྱེད་དང་རིག་བྱེད་མ་ཡིན་པ་གཉིས་ཀྱིས་བསྡུས་པའི་གཟུགས་རྫས་བདུན་
ནམ་སྤོང་བ་བདུན་ལྡན་གྱི་ངོ་བོར་སྐྱེ་བ་ཡིན་ནོ། །ཞེས་གསུངས་སོ། །སོར་སྡོམ་ཐོབ་
ནས་མ་བཏང་བ་དེ་སྲིད་དུ་རྣམ་པར་རིག་བྱེད་མིན་པའི་གཟུགས་ཀྱི་ངོ་བོར་གྱུར་པའི་

སྡོམ་པ་རྒྱུན་ཆགས་སུ་ལྡན་པར་འདོད་དེ། མཛོད་ལས། སོ་སོར་ཐར་གནས་ཇི་སྲིད་དུ།།
མ་བཏང་བར་དག་ད་ལྟར་གྱི། །རྣམ་རིག་མིན་ལྡན་སྐད་ཅིག་མ། །དང་པོ་ཕྱིན་ཆད་
འདས་པ་དང༌། །ཞེས་གསུངས་པའི་ཕྱིར། མདོ་སྡེ་བས་ནི་སེམས་ཀྱི་རྒྱུད་ཡོངས་སུ་
འགྱུར་བའི་ཁྱད་པར་གྱི་སྤོང་སེམས་ལ་འདོད་དེ། མཛོད་འགྲེལ་ལས། ལས་སྔོན་དུ་འགྲོ་
བའི་སེམས་ཕྱིར་ཞིང་འབྱུང་བ་གང་ཡིན་པ་དེ་ནི་རྒྱུད་ཡིན་ནོ། །དེ་གཞན་དང་གཞན་དུ་
སྐྱེ་བ་ནི་ཡོངས་སུ་འགྱུར་བ་ཡིན་ནོ། །ཞེས་སོ། །སེམས་ཙམ་པས་ནི། སྡོམ་གསུམ་རྣམ་
ངེས་ལས། སྤོང་སེམས་རྒྱུན་ཆགས་ས་བོན་ལ་འདོད་པ། །ཞེས་པ་ལྟར་སྤོང་བའི་སེམས་
པ་དང་གཏོང་རྒྱུས་མ་བཅོམ་པའི་རྒྱུན་ཆགས་པའི་ས་བོན་ཁྱད་པར་བ་དང་བཅས་པ་ཅི་
རིགས་ལ་འདོད་དེ། སེམས་པ་རྐྱང་པ་ལ་བྱས་ན་རྒྱུན་མེད་ཅིང་། བགས་ཆགས་ཙམ་ལ་
བྱས་ན་གཏོང་རྒྱུ་བྱུང་བའི་གནས་སྐབས་སུའང་རྗེས་སུ་འབྲང་བའི་ཕྱིར་ཏེ། ལས་གྲུབ་
པར། གལ་ཏེ་སེམས་པ་ཁོ་ན་ལུས་ཀྱི་ལས་སུ་འགྱུར་ན། སེམས་གཡེང་བ་དང་། སེམས་
མེད་པ་དག་ལ་སེམས་པ་དེ་མེད་ན་སྡོམ་པ་དང་སྡོམ་པ་མིན་པ་གཉིས་ཇི་ལྟར་ཡོད་ཅེ་ན།
སྡོམ་པའི་ཁྱད་པར་གྱི་བག་ཆགས་མ་བཅོམ་པའི་ཕྱིར་སྡོམ་པ་དང་སྡོམ་པ་མ་ཡིན་པ་
གཉིས་ཀ་ཡོད་དོ། །ཞེས་གསུངས་པའི་ཕྱིར་རོ། །དབུ་མ་པ་ནི། སྤོང་སེམས་མཚུངས་
ལྡན་དང་བཅས་པ་ལ་འདོད་དེ། སྤྱོད་འཇུག་ལས། སྤོང་བའི་སེམས་ནི་ཐོབ་པ་ལ། །
ཚུལ་ཁྲིམས་ཕ་རོལ་ཕྱིན་པར་བཤད། །ཅེས་གསུངས་པའི་ཕྱིར། འོན་ཀྱང་དབུ་མ་ཕུང་པོ་
ལྔ་པར་སྡོམ་པ་རིག་མིན་གྱི་གཟུགས་ཡིན་པར་གསུངས་པ་ནི་བྱེ་སྨྲའི་གྲུབ་མཐའ་དང་སྒོ་
བསྟུན་ནས་བཤད་པ་ཙམ་ཡིན་ནམ་སྙམ་མོ། །གཉིས་པ་མཚན་ཉིད་ལ། མཚན་ཉིད་
དངོས་དང༌། སོ་སོར་ཐར་པའི་སྡོམ་པ་ལ་ངེས་གཟུང་གི་ཡན་ལག་ཏུ་ངེས་འབྱུང་དགོས་
པའི་སྒྲུབ་བྱེད་འགོད་པའོ། །དང་པོ་ནི། བྱེ་སྨྲའི་ལུགས་ལ། ངེས་འབྱུང་གི་བསམ་པས་
ཟིན་པའི་ཉེས་སྤྱོད་སྡོམ་པའི་ཚུལ་ཁྲིམས་གང་ཞིག་གཟུགས་ཅན་འདོད་པའི་སས་
བསྡུས་པའོ། །ཟུར་དང་པོས་འཇིགས་སྐྱོབ་ལེགས་སྨོན་སོགས་བསལ་བ་དང༌། ཟུར་

གཉིས་པས་ངེས་འབྱུང་གི་བསམ་པས་ཟིན་པའི་བར་མའི་ཚུལ་ཁྲིམས་བསལ་བ་དང་།
ཟུར་གསུམ་པ་གཟུགས་ཅན་ཞེས་པས་སྡོམ་པ་སེམས་པར་འདོད་པ་བསལ་བ་དང་།
ཟུར་བཞི་པ་འདོད་པའི་སས་བསྡུས་ཞེས་པས་བསམ་གཏན་དང་ཟག་མེད་ཀྱི་སྡོམ་པ་
བསལ་ལོ། །མདོ་སྡེ་པ་སོགས་ཀྱི་ལུགས་ལ། ངེས་འབྱུང་གི་བསམ་པས་ཟིན་པའི་ཉེས་
སྤྱོད་སྡོམ་པའི་ཚུལ་ཁྲིམས་གང་ཞིག་གཟུགས་ཅན་མིན་པ་འདོད་པའི་སས་བསྡུས་པའོ། །
གཉིས་པ་ནི། སོ་སོར་ཐར་པའི་སྡོམ་པ་ལ་ངེས་གཟུང་གི་ཡན་ལག་ཏུ་ངེས་འབྱུང་དགོས་
མི་དགོས་ཕྱོགས་གཉིས་སུ་བཤད་ཀྱང་། དགོས་པའི་ཕྱོགས་གཟུང་བར་བྱ་སྟེ། མདོ་རྩ་
བའི་རང་འགྲེལ་ལས། མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་སྐྱེ་
བ་ནི་མ་ཡིན་ཏེ་ཞེས་སོགས་གཞུང་དུ་མ་ནས་མྱ་ངན་ལས་འདས་པའི་བསམ་པ་བརྟན་པོ་
མེད་པར་སྡོམ་པ་མི་སྐྱེ་བར་གསུངས་པའི་ཕྱིར་དང་། མཚོ་ཊཱིཀ་ལས། བརྗོད་བྱ་ངེས་པར་
འབྱུང་བའི་ཚུལ་ཁྲིམས་བསྟན་པ་ལ་གཉིས་ཏེ། སོ་སོར་ཐར་པའི་སྡོམ་པའི་སྤྱི་དོན་དང་
ཞེས་སོར་སྡོམ་ཞེས་པ་ངེས་འབྱུང་གིས་ཟིན་པའི་སྡོམ་པ་ལ་བྱས་ནས་སྤྱིའི་དོན་རྒྱས་པར་
བཤད་པ་ལྟ་བུ་དང་། སྡོམ་གསུམ་རྣམ་ངེས་ལས། ངོ་བོ་ངེས་འབྱུང་བསམ་པས་ཀུན་
བསླངས་ནས། །གཞན་གནོད་གཞི་བཅས་ལྡོག་པ་ལུས་ངག་ལས། །སྐྱེ་ཕྱིར། ཞེས་དང་།
འགྲེལ་པ་དཔག་བསམ་སྙེ་མ་ལས། འཁོར་བ་ལས་ངེས་པར་འབྱུང་བ་མྱང་འདས་
གསུམ་གང་རུང་གི་བསམ་པས་ཟིན་པའི་སྒོ་ནས་ལེགས་པར་བླངས་པའི་ཚུལ་ཁྲིམས་
རིགས་བརྒྱད་པོ་གང་ཡིན་ཡང་སོ་ཐར་གྱི་སྡོམ་པ་སྟེ། འཁོར་བ་ལས་ངེས་པར་ཐར་བར་
བྱེད་པའི་སྡོམ་པ་ཡིན་པའི་ཕྱིར། ཞེས་གསུངས་པའི་ཕྱིར་རོ། །དེ་བཞིན་དུ་ཀུན་མཁྱེན་
བསོད་ནམས་སེང་གེ སྐྱེད་ཚལ་བ་ཀུན་དགའ་ཆོས་བཟང་སོགས་ས་སྐྱའི་མཁས་པ་ཕལ་
མོ་ཆེ་དང༌། ཀུན་མཁྱེན་བུ་སྟོན་དང་། ཀོང་སྤྲུལ་ཡོན་ཏན་རྒྱ་མཚོ་སོགས་བཀའ་རྒྱུད་ཀྱི་
མཁས་པ་མང་པོ་དང༌། དེ་བཞིན་དུ་རྒྱལ་བ་བློ་བཟང་གྲགས་པ། མཁས་གྲུབ་རྗེ། རྒྱལ་
བ་དགེ་འདུན་གྲུབ། ཀུན་མཁྱེན་འཇམ་དབྱངས་བཞད་པ། སེ་ར་དགེ་བཤེས་རྗེ་བཙུན་

ཆོས་ཀྱི་རྒྱལ་མཚན་སོགས་རི་བོ་དགེ་ལུགས་པའི་མཁས་པ་ཕལ་མོ་ཆེ་ཞིག་གིས་སོར་
སྡོམ་ཞེས་པ་མཐའ་གཅིག་ཏུ་ངེས་འབྱུང་གི་བསམ་པས་ཟིན་པ་ཞིག་ཡིན་པར་གསུངས་སོ། །
དེས་ན་ས་སྐྱ་བ་བསོད་ནམས་སེང་གེས་མཛད་པའི་སྡོམ་གསུམ་རབ་དབྱེའི་ཁ་སྐོང་ལས། །
དེས་ན་ངེས་འབྱུང་ཚུལ་ཁྲིམས་དང༌། །སོ་ཐར་དོན་གཅིག་འདུལ་བའི་ལུགས། །ཞེས་
གསུངས་པ་ལྟར་ཤེས་པར་བྱའོ། །འོ་ན་མཛོད་ལས། སྡོམ་པ་སོ་སོར་ཐར་ཞེས་བྱ། །དེ་
བཞིན་ཟག་མེད་བསམ་གཏན་སྐྱེས། །ཞེས་སྤྱིར་སྡོམ་པའི་དབྱེ་བ་བཤད་པའི་སྐབས་སུ་
འཇིགས་སྐྱོབ་དང་ལེགས་སྨོན་གཉིས་སོར་སྡོམ་གྱི་ཁོངས་སུ་འདུ་བའི་དབང་དུ་བྱས་ནས་
དེ་གཉིས་དང་ངེས་འབྱུང་གི་སྡོམ་པ་གསུམ་སོར་སྡོམ་ཞེས་གཅིག་ཏུ་བྱས་ཤིང་བསམ་
གཏན་དང་ཟག་མེད་ཀྱི་སྡོམ་པ་བཅས་གསུམ་དུ་གྲངས་ངེས་པར་བསྟན་པས་ན། སོར་
སྡོམ་ཞེས་པ་མཐའ་གཅིག་ཏུ་ངེས་འབྱུང་གིས་ཟིན་པ་ཞིག་མི་དགོས་སོ་ཞེ་ན། དེ་ནི་
འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་གཉིས་ཀྱང་སྤོང་བཞིའམ་སྤོང་བདུན་
འཁོར་བཅས་ཀྱི་ཚུལ་ཁྲིམས་ཡིན་པ་དང༌། རྗེས་སུ་ངེས་འབྱུང་གི་བསམ་པས་ཟིན་ཚེ་
སོར་སྡོམ་དུ་འགྱུར་རུང་བའི་ཆ་ནས་སོར་སྡོམ་གྱི་ཁོངས་སུ་བསྡུས་ཏེ་བཤད་པ་ཡིན་ནོ། །
དེ་གཉིས་སོར་སྡོམ་མ་ཡིན་ཏེ། སྲིད་པ་ལ་བརྟེན་པའི་ཕྱིར་དང་། གཏན་དུ་སྡིག་པ་མི་
དགེ་བ་ལས་ཐར་བར་བྱེད་པ་མ་ཡིན་པའི་ཕྱིར་ཏེ། མཛོད་འགྲེལ་དུ་ཕྱི་རོལ་པ་ལ་སོ་ཐར་
གྱི་སྡོམ་པ་མེད་པའི་སྒྲུབ་བྱེད་དུ་དེ་ནི་སྲིད་པ་ལ་བརྟེན་པའི་ཕྱིར་གཏན་དུ་སྡིག་པ་ལས་
སོ་སོར་ཐར་བར་བྱེད་པ་མ་ཡིན་ནོ་ཞེས་བཀོད་པ་དང་རྒྱུ་མཚན་མཚུངས་པའི་ཕྱིར་རོ། །
དེས་ན་སྨིན་གླིང་ལོ་ཆེན་གྱི་རབ་བྱུང་གི་གཞི་ཆོག་རིན་ཆེན་ཐེམ་སྐས་ལས། ཚེ་འདིའི་
སྡུག་བསྔལ་དང་བྲལ་འདོད་དམ་ཕྱི་མར་ངན་སོང་གི་སྡུག་བསྔལ་ལས་སྐྱོབ་པའི་ཆེད་དུ་
ལེན་པ་འཇིགས་སྐྱོབ་ཀྱི་ཚུལ་ཁྲིམས་དང༌། ཚེ་འདིའི་བདེ་སྐྱིད་ཐོབ་འདོད་དམ་ཕྱི་མ་ལྷ་
མིའི་བདེ་འབྲས་འདོད་ནས་ལེན་པ་ལེགས་སྨོན་གྱི་ཚུལ་ཁྲིམས་ཙམ་ལས། དེ་གཉིས་སོ་
ཐར་གྱི་སྡོམ་པར་མི་འགྱུར་ཏེ། སོ་སོར་ཐར་པའི་སྡོམ་པ་འདི་ནི་ངེས་པར་འབྱུང་བའི་ཚུལ་

ཁྲིམས་ཡིན་པས། སྡུག་བསྔལ་ཅན་གྱི་འཁོར་བ་ལས་ཐར་བ་མྱང་འདས་ཐོབ་པའི་ཆེད་
དུ་བླང་དགོས། ཞེས་དང་། བུ་སྟོན་རིན་པོ་ཆེས་འདུལ་བའི་ལག་ལེན་གྱི་ཆོ་ག་དྲི་མ་མེད་
པའི་ཕྲེང་བ་ཞེས་བྱ་བ་ལས། འཚོ་བ་མ་ཕྱིད་པའམ་རྒྱལ་པོའི་ཆད་པས་འཇིགས་ནས་
རབ་བྱུང་ལེན་པ་འཇིགས་སྐྱོབ་ཀྱི་ཚུལ་ཁྲིམས། ཕྱི་མར་ལྷ་མིའི་དཔལ་འདོད་ནས་རབ་
བྱུང་ལེན་པ་ལེགས་སྨོན་གྱི་ཚུལ་ཁྲིམས་ཏེ། དེ་གཉིས་ངེས་འབྱུང་གི་བསམ་པ་ཉམས་
པས། སོ་ཐར་གྱི་སྡོམ་པར་མི་འགྱུར། སོ་ཐར་གྱི་སྡོམ་པར་འགྱུར་བ་ལ་མྱང་འདས་ཀྱི་
བསམ་པ་བརྟན་པོས་ཟིན་པ་ཞིག་དགོས་ཞེས་གསུངས་པ་བཞིན་དུ་ཤེས་པར་བྱའོ། །
མཛོད་འགྲེལ་དུ་ཕྱི་རོལ་པ་ལ་སོ་ཐར་གྱི་སྡོམ་པ་མེད་པའི་སྒྲུབ་བྱེད་དུ་དེ་ནི་སྲིད་པ་ལ་
བརྟེན་པའི་ཕྱིར་ཞེས་གསུངས་མོད། འོན་ཀྱང་ཕྱི་རོལ་བའི་ཚུལ་ཁྲིམས་ནི་ཁོ་རང་གི་
ལུགས་ཀྱི་ཐར་བ་ཐོབ་འདོད་ཀྱི་བསམ་པས་ཟིན་པས་སྲིད་པ་ལ་དམིགས་པ་མ་ཡིན་ནོ་
ཞེ་ན། ཁོ་རང་གི་ལུགས་ཀྱི་ཐར་བ་ནམ་མཁའ་ན་གདུགས་དཀར་པོ་ཕུབ་པ་ལྟ་བུ་སོགས་
ལ་འདོད་པས་དེ་ཐར་བར་མིང་བཏགས་ཀྱང་འཁོར་བ་ལས་མ་འདས་པའི་ཕྱིར་སྲིད་པ་
ལ་དམིགས་པ་ཡིན་ནོ། །དེས་ན་ངེས་འབྱུང་མེད་ན་སོ་སོར་ཐར་པའི་སྡོམ་པ་མི་སྐྱེ་ཡང་།
སྡོམ་པ་སྟེར་བྱེད་ཀྱི་ཆོ་ག་ཡང་དག་ཡོད་ན་ལེགས་སྨོན་དང་འཇིགས་སྐྱོབ་སོགས་ཀྱི་ངོ་
བོར་གྱུར་པའི་སྡོམ་པ་ནི་སྐྱེ་སྟེ། གཏན་ལ་དབབ་པ་བསྡུ་བ་ལས། བདག་ཁྱིམ་འདི་ན་
གནས་ནས་དཀའ་བས་འཚོ་བར་འགྱུར་བས། མ་ལ་བདག་རབ་ཏུ་བྱུང་ན་ཚེགས་ཆུང་
དུས་འཚོ་བར་བྱ། ཇི་སྲིད་འཚོའི་བར་དུ་ཚངས་པར་སྤྱོད་པ་སྤྱད་པར་བྱའོ། །སྙམ་ནས་དེ་
ལྟར་རབ་ཏུ་བྱུང་བ་ནི་བསམ་པ་ཉམས་པ་མ་ཡིན་པ་ཞེས་མི་བརྗོད་དེ། གཅིག་ཏུ་ཡོངས་
སུ་དག་པ་ནི་མ་ཡིན་ཞིང་། དེ་ནི་བསྙེན་པར་རྫོགས་པ་མ་ཡིན་པར་ཡང་བརྗོད་པར་མི་
བྱའོ། །ཞེས་གསུངས་པ་དང་། ལུང་གི་སྒྲས་ཟིན་ལྟར་ན་གཅུང་དགའ་བོས་ཐོག་མར་
སྡོམ་པ་ལེན་དུས་རྒྱུད་ལ་ངེས་འབྱུང་གི་བསམ་པ་མེད་པ་གང་ཞིག སྡོམ་པ་སྐྱེས་པའི་ཕྱིར།
རྟགས་སྔ་མ་གྲུབ་སྟེ། དེས་སྟོན་པའི་ངོ་བཟློག་མ་ནུས་པ་ཁོ་ནས་ཐོག་མར་རབ་ཏུ་བྱུང་

བར་ཕྲན་ཚེགས་ལས་ཤིན་ཏུ་གསལ་བའི་ཕྱིར་ཏེ། ལུང་ཕྲན་ཚེགས་ལས། སངས་རྒྱས་
བཅོམ་ལྡན་འདས་སེར་སྐྱའི་གནས་ཤིང་ནྱ་གྲོ་དྷའི་ཀུན་དགའ་ར་བ་ན་བཞུགས་སོ། །
བཅོམ་ལྡན་འདས་ཀྱི་གཅུང་པོ། སོགས་ནས། བཅོམ་ལྡན་འདས་ཀྱིས་བཀའ་སྩལ་པ།
དགའ་བོ་ཁྱོད་ཅི་སྟེ་རབ་ཏུ་མི་འབྱུང་། འདི་ལྟར་བཅོམ་ལྡན་འདས་ཀྱིས་གདུང་རབས་དེ་
དང་དེ་དག་ཏུ་ཡབ་ཡུམ་དང་། མཁན་པོ་དང༌། སློབ་དཔོན་དང༌། གཞན་ཡང་བླ་མའི་
གནས་ལྟ་བུ་དག་གི་ཆོས་དང་ལྡན་པའི་ཚིག་འགའ་ཡང་མ་བཅག་པས། དེས་སྨྲས་པ།
བཅོམ་ལྡན་འདས་བདག་རབ་ཏུ་འབྱུང་ངོ༌། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་
པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དགའ་བོའི་སྐྲ་དང་ཁ་སྤུ་
བྲེགས་ཤིག བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་
ལྡན་འདས་ལས་མཉན་ནས་འབྲེག་མཁན་གཉེར་ཏེ་བྲེག་པར་བརྩམས་པ་དང་། དགའ་
བོས་འབྲེག་མཁན་ལ་ཀཱའི་འབྲེག་མཁན་ང་ནི་རིང་པོར་མི་ཐོགས་པར་སྟོབས་ཀྱིས་
འཁོར་ལོས་སྒྱུར་བའི་རྒྱལ་པོར་འགྱུར་ཏེ། གལ་ཏེ་ཁྱོད་ཀྱིས་ངའི་སྐྲ་དང་ཁ་སྤུ་བྲེགས་ན་
ངས་ཁྱོད་ཀྱི་ལག་པ་མཁྲིག་མ་ནས་བཅད་དོ་ཞེས་བསྡིགས་པས་དེ་སྐྲག་སྟེ་འབྲེག་སྤྱད་
བཏུལ་ཏེ་འདུག་པ་དང་། ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་གསོལ་ཏོ། །
དེ་ནས་བཅོམ་ལྡན་འདས་ཚེ་དང་ལྡན་པ་དགའ་བོ་ག་ལ་བ་དེར་གཤེགས་ཏེ་བྱོན་ནས་
བཀའ་སྩལ་པ། དགའ་བོ་ཁྱོད་རབ་ཏུ་མི་འབྱུང་ངམ་། དེས་གསོལ་བ། བཅོམ་ལྡན་
འདས་བདག་རབ་ཏུ་འབྱུང་ངོ༌། །དེ་ནས་བཅོམ་ལྡན་འདས་ཉིད་ཁོ་ནས་ཆུ་སྣོད་ནས་
མགོར་ཆུ་བླུགས་ཤིང་འབྲེག་མཁན་གྱིས་སྐྲ་དང་ཁ་སྤུ་བྲེགས་པ་དང༌། དེས་བསམས་པ།
རེ་ཞིག་བཅོམ་ལྡན་འདས་ལ་གུས་པར་བྱ་བའི་ཕྱིར་རབ་ཏུ་བྱུང་ལ་ནམ་སྲོས་ནས་འགྲོའོ་
སྙམ་ནས། ཞེས་དང་། རབ་ཏུ་བྱུང་ཟིན་པའི་འོག་ཏུ་བྲོས་ཏེ་སོང་བ་དང༌། ཕྱིས་སུ་ཡང་།
ཁྱོད་ནི་ལྷའི་འཇིག་རྟེན་ལ་དགའ་བས་ཚངས་པར་སྤྱོད་ལ། ཁོ་བོ་ཅག་ནི་མྱ་ངན་ལས་
འདའ་བའི་བསམ་པས་ཚངས་པར་སྤྱོད་དོ་ཞེས་གསུངས་པའི་ཕྱིར་རོ། །རྟགས་ཕྱི་མ་

གྲུབ་སྟེ། དགའ་བོས་རྗེས་སུ་སྡོམ་པ་མ་བླངས་པར་སྡོམ་རྒྱུན་དེ་ཉིད་ཕྱིས་སུ་ངེས་འབྱུང་
གི་བསམ་པས་ཟིན་ནས་དེ་བསྲུངས་ཏེ་དགྲ་བཅོམ་པ་ཐོབ་པའི་ཕྱིར་ཏེ། སྟོན་པའི་རྫུ་
འཕྲུལ་གྱིས་དམྱལ་བའི་གནས་སུ་ཁྲིད་པའི་སྟོབས་ཀྱིས་དགའ་བོ་ལ་ངེས་འབྱུང་གི་
བསམ་པ་སྐྱེས་ཤིང་། དེའི་རྗེས་སུ་ཚེ་དང་ལྡན་པ་དགའ་བོ་འཁོར་དགེ་སློང་ལྔ་བརྒྱ་དང་
བཅས་པ་ལ་བཅོམ་ལྡན་འདས་ཀྱིས་མངལ་དུ་འཇུག་པའི་མདོ་བསྟན་པས་དགའ་བོས་
དགྲ་བཅོམ་པའི་འབྲས་བུ་ཐོབ་ཚུལ་ལུང་དེ་ལས་གསལ་བར་གསུངས་པའི་ཕྱིར་རོ། །
དེས་ན་ཡོན་ཏན་མཛོད་འགྲེལ་བདེན་གཉིས་ཤིང་རྟ་ལས། འདི་ལྟར་གཅུང་དགའ་བོའི་
ལེགས་སྨོན་གྱི་ཚུལ་ཁྲིམས། སྟོན་པའི་རྫུ་འཕྲུལ་གྱིས་དམྱལ་བའི་སྡུག་བསྔལ་བསྟན་
པས། སོ་སོར་ཐར་པ་མཚན་ཉིད་པར་གནས་གྱུར་ནས་དགྲ་བཅོམ་ཐོབ་པ་བཞིན་ནོ། །
ཞེས་གསུངས་སོ། །འོ་ན་ལུང་ཕྲན་ཚེགས་ཀྱི་འགྲེལ་པ་ལས། འདིར་ཁ་ཅིག་ན་རེ། གལ་
ཏེ་དགའ་བོ་དུས་ཐམས་ཅད་དུ་འབྲོས་པའི་བསམ་པ་དང་ལྡན་པར་གྱུར་པ་ཡིན་ན་དེ་ལ་
ཇི་ལྟར་སྡོམ་པ་སྐྱེ་བར་འགྱུར། སྡོམ་པ་སྐྱེ་བ་བརྟན་པ་དང་། དགེ་བའི་སེམས་ལ་རབ་ཏུ་
རག་ལུས་པ་ཉིད་ཀྱི་ཕྱིར་རོ་ཞེས་རྗོད་པར་བྱེད་དེ། དེ་ནི་འདིར་བླ་མའི་ལུང་ལས།
དགའ་བོ་ནི་ཤིན་ཏུ་འདོད་ཆགས་དྲག་པས་སེམས་བརྟན་པ་དང༌། སེམས་ཉོན་མོངས་པ་
ཅན་ཡིན་ཏེ། བཅོམ་ལྡན་འདས་ཀྱི་ཞབས་དྲུང་དང་དགེ་འདུན་དང་ཐག་ཉེ་བར་འདུག་པ་
ན་དེའི་སེམས་འདོད་ཆགས་དང་། ཀུན་ནས་སྡང་བ་ལྡོག་པ་དང་དགེ་བའི་སེམས་མངོན་
སུམ་དུ་གྱུར་པ་ཡིན་པས། དགེ་བའི་སེམས་དང་སྡོམ་པ་སྐྱེ་བ་ཞེས་བྱ་བ་འདི་ལ་འགལ་
བ་ཡོད་པ་མ་ཡིན་ནོ། །ཞེས་པའི་དགེ་བའི་སེམས་མངོན་སུམ་དུ་གྱུར་པ་ཞེས་པ་དེ་ངེས་
འབྱུང་སྐྱེས་པའི་དོན་དུ་མཁས་པ་འགས་བཤད་ཀྱང་། རང་ལ་སྡོམ་པ་ལེན་འདོད་མེད་
པར་གཞན་གྱིས་དབང་མེད་དུ་ལེན་དུ་འཇུག་པ་ལ་སྡོམ་པ་མི་སྐྱེ་ལ། གཅུང་དགའ་བོ་
ལའང་ནན་གྱིས་ལེན་དུ་བཅུག་པ་ཡིན་པ་དང་། འབྲོས་འདོད་ཀྱི་བསམ་པ་རྒྱུན་དུ་འཆང་
བས་སྡོམ་པ་ལེན་འདོད་མེད་པས་སྡོམ་པ་མི་སྐྱེ་བ་མ་ཡིན་ནམ་ཞེ་ན། བཅོམ་ལྡན་འདས་

ཀྱི་ཞབས་དྲུང་དང་དགེ་འདུན་དང་ཐག་ཉེ་བར་འདུག་པ་ན་དེའི་སེམས་འདོད་ཆགས་
དང་། ཀུན་ནས་སྡང་བ་ལྡོག་པ་དང་དགེ་བའི་སེམས་སྡོམ་པ་ལེན་འདོད་མངོན་དུ་གྱུར་
པས་དགེ་བའི་སེམས་དང་སྡོམ་པ་སྐྱེ་བ་ཞེས་བྱ་བ་འདི་ལ་འགལ་བ་ཡོད་པ་མ་ཡིན་ནོ། །
ཞེས་པའི་དོན་དུ་བཤད་ཀྱང་ཆོག་པར་སེམས་སོ། །གཞན་ཡང་འཇམ་དབྱངས་བཞད་
པའི་འདུལ་བའི་དཀའ་གནས་རྣམ་པར་དཔྱད་པ་ལས། ལུང་གི་སྒྲས་ཟིན་ལྟར་ན་ཀུན་
དགའ་བོའི་ཚ་བོ་གཉིས་ཀྱི་རྒྱུད་ལ་དང་པོར་ངེས་འབྱུང་བཅོས་མིན་མེད་ལ་སྡོམ་ལྡན་
ཡིན་པར་ཐལ། དང་པོ་སྡོམ་ལྡན་ཡིན་པ་གང་ཞིག སླར་ངེས་འབྱུང་གི་བསམ་པ་སྐྱེས་
པའི་ཕྱིར། དང་པོ་གྲུབ་སྟེ། རང་རང་གི་གསོ་སྦྱོང་དང་ལས་བྱེད་པ་སངས་རྒྱས་ཀྱིས་མ་
བཀག་པའི་ཕྱིར། ཁྱབ་སྟེ། སྡོམ་པ་མེད་ན་དེ་ལྟར་མི་གནང་བར་གླེང་གཞིས་གྲུབ་པའི་
ཕྱིར། གཉིས་པ་གྲུབ་སྟེ། ལམ་རིམ་ལས། ངན་འགྲོའི་སྡུག་བསྔལ་བཤད་པའི་སྐབས་སུ་
དེ་གཉིས་ཀྱི་རྒྱུད་ལ་སྐྱེས་བུ་ཆུང་འབྲིང་གི་བསམ་པ་རིམ་གྱིས་སྐྱེས་པར་ཤིན་ཏུ་གསལ་
ཞེས་བཤད་པའི་ཕྱིར། ཞེས་གསུངས་སོ། །དེས་ན་ལེགས་སྨོན་དང་འཇིགས་སྐྱོབ་ཀྱི་
ཚུལ་ཁྲིམས་ཀྱང་ཕྱི་ནང་གི་མཐུན་རྐྱེན་འཛོམས་ན་གསར་དུ་སྡོམ་པ་ལེན་མི་དགོས་པར་
སྔར་གྱི་སྡོམ་རྒྱུན་དེ་ཉིད་ངེས་འབྱུང་དང་བྱང་སེམས་ཀྱི་རྩིས་ཟིན་ནས་ཐར་བ་འཐོབ་པའི་
རྒྱུར་འགྱུར་ཡང་དེ་གཉིས་ཐོག་མ་བསོད་ནམས་ཆ་མཐུན་གྱི་དགེ་རྩ་ཙམ་ཞིག་ཡིན་པས།
ཐར་བ་འཐོབ་འདོད་རྣམས་ཀྱིས་དང་པོ་ནས་ངེས་འབྱུང་གི་སྡོམ་པ་རྒྱུད་ལ་ལེན་དགོས་
ཤིང་། དེ་ལེན་པ་ལ་ངེས་འབྱུང་གི་བསམ་པ་བརྟན་པོ་མེད་ན་མི་སྐྱེ་བར་རང་གི་རྣམ་
བཤད་སོགས་གཞུང་དུ་མ་ནས་གསུངས་པས་སྡོམ་པ་ཞུ་སྔ་མི་བྱེད་པར་དང་པོ་སྔོན་
འགྲོའི་ཆོས་ཀྱིས་བློ་སྦྱོང་བ་སྔོན་དུ་བཏང་སྟེ་ངེས་འབྱུང་གི་བསམ་པ་སྐྱེད་པའི་ཐབས་ལ་
བརྩོན་པ་གལ་ཆེའོ། །འོན་ཀྱང་མྱང་འདས་ཀྱི་བསམ་པ་བརྟན་པོ་ཞེས་པའི་དོན་དགེ་སློང་
གི་བསླབ་བྱ་གནམ་རྩེད་ལྡང་ལས། འདིར་མྱང་འདས་ཀྱི་བསམ་པ་ནི་སྲིད་པའི་སྐྱོན་དང་
ཞི་བའི་ཕན་ཡོན་བསམ་པས་ཡིད་འགྱུར་གྱི་མྱོང་བ་ཤུགས་དྲག་ལ་མི་བྱེད་ཀྱི། སྐྱབས་

འགྲོའི་བརྡ་སྦྱར་བའི་གོ་བ་བརྟན་པོ་ལ་བྱེད་དོ་ཞེས་ཀྱང་གསུངས་སོ། །དེ་ལ་ཆོ་ག་ཉན་
ཐོས་ཀྱི་ལུགས་ལྟར་བྱས་ཀྱང་བསམ་པ་སེམས་བསྐྱེད་ཀྱིས་ཟིན་ན་ཐེག་ཆེན་གྱི་སོ་སོར་
ཐར་པར་གྱུར་ནས་རྗེས་སུ་བསླབ་པའི་གཞི་ཕྲ་མོ་སོ་ཤིང་དབེན་པར་དོར་བ་ལ་སོགས་པ་
ཇི་སྙེད་བསྲུངས་པ་དེ་ཐམས་ཅད་སངས་རྒྱས་ཀྱི་གོ་འཕང་འཐོབ་པའི་རྒྱུར་འགྱུར་བས་ན།
ཐོག་མར་སྡོམ་པ་བླང་དུས་ཉིད་ནས་གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱིས་
ལེན་པའམ། གལ་ཏེ་སྐབས་དེར་སེམས་བསྐྱེད་ཀྱི་རྩིས་མ་ཟིན་ཀྱང་སླད་ནས་དེ་ལྟ་བུའི་
སེམས་བསྐྱེད་པས་ཀྱང་ཐེག་ཆེན་སོ་ཐར་དུ་འགྱུར་བས་ཐེག་པ་ཆེན་པོའི་ལམ་ཉམས་སུ་
ལེན་པར་འདོད་པ་དག་གིས་སེམས་བསྐྱེད་ཀྱི་རྩིས་ཟིན་པར་བྱ་དགོས་སོ། །འདི་ལ་ཁ་
ཅིག་ན་རེ། གཅུང་དགའ་བོ་ཆོས་ཅན། ངེས་འབྱུང་རྒྱུད་ལྡན་གྱི་གང་ཟག་ཡིན་པར་ཐལ།
ཉན་ཐོས་ཚོགས་ལམ་ཡན་ཆད་ཐོབ་པའི་གང་ཟག་ཡིན་པའི་ཕྱིར། དེ་ཡིན་པར་ཐལ། ཚེ་
དེ་ལ་དགྲ་བཅོམ་པ་ཐོབ་པར་འགྱུར་བའི་སྲིད་པ་ཐ་མ་པའི་གང་ཟག་ཡིན་པའི་ཕྱིར།
ཁྱབ་སྟེ། ཚོགས་ལམ་ཡན་ཆད་ཐོབ་ཟིན་མ་ཡིན་ན། ཚེ་དེ་ལ་ཉན་ཐོས་དགྲ་བཅོམ་ཐོབ་
མི་སྲིད་པའི་ཕྱིར་ཏེ། ཇི་ལྟར་མྱུར་ཡང་ཚེ་གསུམ་གྱི་མཐར་འཐོབ་དགོས་པའི་ཕྱིར་ཏེ།
མཛོད་ལས། མྱུར་བ་སྲིད་པ་གསུམ་གྱིས་ཐར། །ཞེས་གསུངས་པའི་ཕྱིར་རོ། །ཞེས་
བརྗོད་པར་བྱས་ཀྱང་། མཛོད་ལས་གསུངས་པ་སྤྱིར་བཏང་དང༌། དེ་ལ་དམིགས་བསལ་
དགོས་པར་ཕྱི་རབས་ཀྱི་མཁས་པ་འགས་གསུངས་མོད། འོན་ཀྱང་རྣམ་དཔྱོད་དང་ལྡན་
པ་རྣམས་ཀྱིས་དཔྱད་པར་བྱའོ། །གསུམ་པ་སྒྲ་བཤད་ནི། སོར་འགྲེལ་ཀུན་བཏུས་ལས་
གསུམ་དུ་བཤད་དེ། དེ་ཡང་པྲ་ཏི་མོཀྵ་ཞེས་པའི་པྲ་ཏི་ཞེས་པ་སོ་སོ་དང་། དང་པོ་དང༌།
ཐབས་རྣམས་ལ་འཇུག་ཅིང་། མོཀྵ་ཐར་བ་ལ་འཇུག་པས་སོ་སོར་ཐར་བ་དང་། དང་
པོར་ཐར་བ་དང་། ཐར་བའི་ཐབས་ཞེས་གསུམ་དུ་འབྱུང་ངོ་། །དེ་དག་གི་དོན་ཡང་རིམ་
བཞིན་ཚུལ་ཁྲིམས་སྲུང་བའི་གང་ཟག་སོ་སོ་ངན་འགྲོ་དང་འཁོར་བ་ལས་ཐར་བར་འགྱུར་
གྱི། གཞན་གྱིས་ཚུལ་ཁྲིམས་བསྲུངས་པས་གཞན་ཐར་བར་མི་འགྱུར་བ་དང་། སྡོམ་པ་

ཐོབ་པའི་སྐད་ཅིག་དང་པོ་དེ་ཉིད་ཀྱི་ཚེ་ན་སྔར་རང་རང་གི་སྡོམ་མིན་དེ་ལས་ཐར་བ་དང་།
ཐར་པ་མྱང་འདས་ཐོབ་པའི་ཐབས་ཡིན་པས་སོ། །བཞི་པ་དབྱེ་བ་ལ་བརྒྱད་ཡོད་དེ།
མཛོད་རྩ་བར། སོ་སོར་ཐར་ཞེས་བྱ་རྣམ་བརྒྱད། །ཅེས་དང་། ཀུན་བཏུས་ལས། སོ་སོར་
ཐར་པའི་སྡོམ་པས་བསྡུས་པ་གང་ཞེ་ན། རིས་བརྒྱད་དེ། དགེ་སློང་གི་སྡོམ་པ་དང་། དགེ་
སློང་མའི་སྡོམ་པ་དང༌། དགེ་སློབ་མའི་སྡོམ་པ་དང༌། དགེ་ཚུལ་གྱི་སྡོམ་པ་དང༌། དགེ་
ཚུལ་མའི་སྡོམ་པ་དང༌། དགེ་བསྙེན་གྱི་སྡོམ་པ་དང་། དགེ་བསྙེན་མའི་སྡོམ་པ་དང༌།
བསྙེན་གནས་ཀྱི་སྡོམ་པའོ། །ཞེས་གསུངས་པ་ལྟར་རོ། །དེ་ཡང་བསྙེན་གནས་ཕ་མའི་
སྡོམ་པ་དུས་ཡུན་ཐུང་བས་སྡོམ་པ་གཞན་བདུན་ལས་དམན་ཤོས་ཡིན་པས་གཅིག་ཏུ་
བགྲངས་སོ། །དེ་ལས་དགེ་བསྙེན་ལ་དབྱེ་ན། ཁ་ཆེ་བ་ལྟར་ན་སྣ་གཅིག་སྤྱོད་དང༌། སྣ་
འགའ་སྤྱོད་དང༌། ཕལ་ཆེར་སྤྱོད་དང་། ཡོངས་རྫོགས་སྤྱོད་དང་། དེ་རྣམས་ཀྱི་སྟེང་དུ་
ལུང་རྣམ་འབྱེད་ལས། རབ་ཏུ་འབྱུང་མི་ནུས་ན་ལྔ་པ་ཚངས་པར་སྤྱོད་པའི་བསླབ་པའི་
གཞི་ལོངས་ཤིག ཅེས་གསུངས་པའི་ཚངས་སྤྱོད་དགེ་བསྙེན་དང་ལྔར་འདོད་དོ། །སློབ་
དཔོན་དབྱིག་གཉེན་དང་མདོ་སྡེ་པ་དང་ཉི་འོག་པ་རྣམས་དང་། དངོས་བཏགས་ཀྱི་སྒོ་
ནས་འདུལ་བ་རང་ལུགས་ལ་སྣ་གཅིག་སྤྱོད་སོགས་ལྔའི་སྟེང་དུ་སྐྱབས་འགྲོའི་དགེ་
བསྙེན་དང་དྲུག་འདོད་དོ། །ཕལ་ཆེན་སྡེ་པ་ལྟར་ན་དེ་རྣམས་ཀྱི་སྟེང་དུ་གོ་མིའི་དགེ་
བསྙེན་དང་བདུན་དུ་འདོད་དོ། །གནས་བརྟན་སྡེ་པས་ཀྱང་གོ་མིའི་དགེ་བསྙེན་འདོད་
པར་སྡོམ་གསུམ་རྣམ་ངེས་ལས། འདི་བརྒྱད་ཇི་སྲིད་འཚོ་བའི་བར་སྲུང་ན། །གོ་མིའི་དགེ་
བསྙེན་ཡིན་ཡང་ཡོད་སྨྲའི་མིན། །གནས་བརྟན་སྡེ་པའི་ལུགས་སུ་དབྱིག་གཉེན་བཞེད། །
ཅེས་དང་། དཔག་སྙེ་ལས། གསོ་སྦྱོང་ཡན་ལག་བརྒྱད་ཇི་སྲིད་འཚོའི་བར་དུ་ཁས་ལེན་
པ་གོ་མིའི་དགེ་བསྙེན་ཏེ། འདི་གཞི་ཐམས་ཅད་ཡོད་པར་སྨྲ་བའི་འདུལ་བ་ལས་མ་
བཤད་ནའང་། འཕགས་པ་གནས་བརྟན་པའི་སྡེ་པའི་ལུགས་སུ་དབྱིག་གཉེན་བཞེད་དེ།
གོ་མིའི་དགེ་བསྙེན་ཞེས་བྱ་བ་འདི་ནི་འཕགས་པ་གནས་བརྟན་པའི་མན་ངག་བརྒྱུད་པ་

ལས་ཐོས་ཀྱི། བདེ་བར་གཤེགས་པའི་གསུངས་པ་ནི་མ་མཐོང་ངོ་། །ཞེས་གསུངས་པའི་
ཕྱིར་ཞེས་གསུངས་སོ། །བདེ་བར་གཤེགས་པས་གསུངས་པ་ནི་མ་མཐོང་ངོ་ཞེས་པ་དེ་
གཞི་ཐམས་ཅད་ཡོད་པར་སྨྲ་བའི་འདུལ་བ་ལས་གསུངས་པ་མ་མཐོང་ཞེས་པའི་དོན་
ཡིན་གྱི་གསུངས་པ་སྤྱིར་གཏན་ནས་མ་མཐོང་ཞེས་པའི་དོན་མིན་པ་འདྲ་སྟེ། འདི་དང་
ཚངས་སྤྱོད་དགེ་བསྙེན་གཉིས་ཆོ་འཕྲུལ་ཆེན་པོ་བསྟན་པའི་མདོ་ལས་ཀྱང་གསུངས་པའི་
ཕྱིར་རོ། །འདི་གཉིས་ཁྱིམ་པ་དང་རབ་བྱུང་གཉིས་ཀ་མིན་པའི་དོན་ལ། སྡོམ་ཊིཀ་དཔག་
སྙེ་ལས། འདི་གཉིས་ཁྱིམ་པ་དང་རབ་ཏུ་བྱུང་བ་གཉིས་ཀ་མ་ཡིན་ཏེ། ཁྱིམ་ཐབས་སྤངས་
པས་འདོད་པ་འཁྲིག་བཅས་ཀྱི་ཁྱིམ་པ་མ་ཡིན་པ་གང་ཞིག རབ་བྱུང་གི་རྟགས་མ་བླངས་
པས་དེ་ཡང་མ་ཡིན་པའི་ཕྱིར་རོ། །ཞེས་དང་། ཤེས་བྱ་ཀུན་ཁྱབ་ཀྱི་རང་འགྲེལ་ལས།
འདི་གཉིས་ནི་ཁྱིམ་ཐབས་སྤངས་པས་ཁྱིམ་པ་མ་ཡིན་ལ། རྟགས་མ་བླངས་པས་རབ་
བྱུང་ཏུ་ཡང་མི་གཏོགས་སོ། །ཞེས་གསུངས་སོ། །འོན་ཀྱང་མཚོ་ཊིཀ་གི་མཆན་ལས། གོ་
མི་ཞེས་པ་བཙུན་པའི་མིང་སྟེ། བསྙེན་གནས་ཀྱི་སྡོམ་པ་ནི་ཁྱིམ་པའི་སྡོམ་པ་ཡིན་ཡང་།
སྡོམ་པ་བརྟན་པའི་ཡན་ལག་ཏུ་བཙུན་པའི་ཆ་ལུགས་བྱས་པས་གོ་མི་ཞེས་བཏགས་ཏེ།
བཙུན་པ་བཏགས་པ་པའོ། །ཞེས་གོ་མིའི་དགེ་བསྙེན་གྱིས་བཙུན་པའི་རྟགས་བླངས་པར་
བཤད་དོ། །སྐབས་འདིའི་བསྙེན་གནས་དང་ཐེག་ཆེན་གྱི་ཡན་ལག་བརྒྱད་པའི་གསོ་སྦྱོང་
གཉིས་སྤང་བྱའི་གྲངས་མཚུངས་ཀྱང་། སྤྱིར་དེ་གཉིས་མི་འདྲ་སྟེ། ཀུན་སློང་སེམས་
བསྐྱེད་དགོས་མི་དགོས་དང་། ཁ་ཟས་ཀྱི་ཁྱད་པར་ཤ་སྤང་དགོས་མི་དགོས་སོགས་ཁྱད་
པར་མང་དུ་ཡོད་པའི་ཕྱིར་རོ། །གཞན་ཡང་མཁས་པ་འགས་རབ་བྱུང་གིས་ལེན་རུང་མི་
རུང་གི་ཁྱད་པར་ཡོད་དེ། རབ་བྱུང་གིས་ཐེག་དམན་བསྙེན་གནས་ཀྱི་སྡོམ་པ་ལེན་ན་དགེ་
ཚུལ་སློང་གི་སྡོམ་པ་གཏོང་བའི་ཕྱིར་ཞེས་བཤད་མོད། འོན་ཀྱང་གཏོང་བའི་སེམས་མེད་
ན་ནི་མི་གཏོང་སྟེ། ལུང་རྣམ་འབྱེད་ལས། གཏོང་བའི་སེམས་མེད་པར་བསླབ་པ་འབུལ་
བར་བྱེད་ན་བསླབ་པ་མ་ཕུལ་བར་བརྗོད་པར་བྱའོ་ཞེས་གསུངས་པའི་ཕྱིར་དང་། སྤྱིར་

སྡོམ་པ་གཏོང་འདོད་ཡོད་ན་སངས་རྒྱས་ཕུལ་ལོ་སོགས་བརྗོད་པས་སྡོམ་པ་གཏོང་ཡང་
དགེ་སློང་མ་ནག་མོས་དཀོན་མཆོག་བཏང་ཡང་སྡོམ་པ་གཏོང་འདོད་མེད་པས་སྡོམ་པ་མ་
མཏང་བར་ལྷག་མ་འབྱུང་བར་མའི་རྣམ་འབྱེད་དང་དྲི་བ་རྒྱ་ཆེར་འགྲེལ་ལས་གསུངས་པ་
བཞིན་ཡིན་པའི་ཕྱིར་རོ། །དགེ་བསྙེན་ལ་ནི་མི་ཚངས་སྤྱོད་སྤངས་ཏེ་ཚངས་སྤྱོད་ལ་
གོམས་པར་བྱེད་པའི་ཆེད་དུ་བསྙེན་གནས་འདི་གསོ་སྦྱོང་གི་ཚུལ་དུ་གནང་བ་ཡིན་པར་
གསུངས་སོ། །དེ་ཡང་སྨྱུང་གནས་དང་འབྲེལ་བའི་བསྙེན་གནས་ལ་སྨྲ་བ་བཅད་ཅིང་ཟས་
གཅིག་པ་བྱ་དགོས་ལ། སྨྱུང་གནས་དང་མ་འབྲེལ་བའི་བསྙེན་གནས་ལ་སྨྲ་བ་གཅོད་མི་
དགོས་ཤིང་ཕྱི་དྲོའི་ཁ་ཟས་སྤངས་པ་ཙམ་མོ། །ལྔ་པ་བསྡུ་བ་ནི། རྫས་ཀྱི་སྒོ་ནས་བཞིར་
འདུ་སྟེ། དགེ་སློང་ཕ་མ་གཉིས། དགེ་ཚུལ་ཕ་མ་དགེ་སློབ་མ་དང་གསུམ། དགེ་བསྙེན་ཕ་
མ་གཉིས་རྣམས་ཕན་ཚུན་མཚན་གྱུར་པ་ལས་མིང་འཕོ་བ་ཙམ་ཡིན་པས་རྫས་རིགས་
གཅིག་པ་གང་ཞིག བསྙེན་གནས་ཀྱི་སྡོམ་པ་དང་རྫས་རིགས་བཞིར་ངེས་པའི་ཕྱིར་རོ། །
རྟེན་གྱི་སྒོ་ནས་ཁྱིམ་པ་དང་། རབ་བྱུང་གི་སྡོམ་པ་གཉིས་སུ་འདུ་སྟེ། བསྙེན་གནས་དགེ་
བསྙེན་ཕ་མ་གཉིས་ཏེ་གསུམ་ཁྱིམ་པའི་ཕྱོགས་ཀྱི་སྡོམ་པ་དང༌། ལྷག་མ་ལྔ་རབ་བྱུང་གི་
སྡོམ་པ་ཡིན་པའི་ཕྱིར་རོ། །ཁྱིམ་པའི་སྡོམ་པ་བླངས་པ་སྔོན་དུ་སོང་བའི་རབ་བྱུང་གི་རྒྱུད་
ལ་ཁྱིམ་པའི་ཕྱོགས་ཀྱི་སྡོམ་པ་ཡོད་མོད། འོན་ཀྱང་འདིར་ཁྱིམ་པའི་ཕྱོགས་ཀྱི་སྡོམ་པ་
གསུམ་ཞེས་པ་ནི་རྟེན་ཁྱིམ་པ་ཡིན་བཞིན་དུ་བླང་ཞིང་སྲུང་ཆོག་པའི་སྡོམ་པའི་རིགས་ལ་
ཁྱིམ་པའི་སྡོམ་པ་ཞེས་བཏགས་པའོ། །དུས་ཀྱི་སྒོ་ནས་ཀྱང་གཉིས་སུ་འདུ་སྟེ། བསྙེན་
གནས་ཀྱི་སྡོམ་པ་ཉིན་ཞག་གི་མཐའ་ཅན་དང་། གཞན་བདུན་ཇི་སྲིད་འཚོའི་མཐའ་ཅན་
ཡིན་པའི་ཕྱིར་ཏེ། མཛོད་རང་འགྲེལ་ལས། རིས་བདུན་གྱི་སོ་སོར་ཐར་པའི་སྡོམ་པ་ནི་ཇི་
སྲིད་འཚོའི་བར་དུ་ཡང་དག་པར་བླང་བར་བྱའོ། །བསྙེན་གནས་ཀྱི་སྡོམ་པ་ནི་ཉིན་ཞག་
ཏུའོ། །ཞེས་གསུངས་པའི་ཕྱིར་རོ། །འོ་ན་དཔག་སྙེ་ལས། དགེ་སློབ་མའི་བསླབ་བྱ་
རྣམས་ནི་ཇི་སྲིད་འཚོ་དང་ཉིན་ཞག་གི་མཐའ་གང་དུ་ཡང་མི་རུང་བས་སོ་ཐར་གྱི་སྡོམ་པ་

མཚན་ཉིད་པར་མི་རུང་ངོ༌། །ཞེས་གསུངས་པ་ཅི་ཞེ་ན། དེ་ལ་དགེ་སློབ་མའི་སྡོམ་པ་ཞེས་
པ་ནི་དགེ་ཚུལ་མས་སྤང་བྱ་བཅུ་སྤོང་བ་དེའི་སྟེང་དུ་བསླབ་བྱ་བཅུ་གཉིས་བསྣན་པའི་ཚེ་
ན། སྔར་དགེ་ཚུལ་མས་ཐོབ་ཟིན་པའི་རྩ་བ་བཞིའི་སྡོམ་པའི་རྒྱུན་དེ་ཉིད་ལ་དགེ་སློབ་
མའི་སྡོམ་པ་ཞེས་བརྗོད་པའི་སྐབས་དང་། དགོས་ཆོས་བསླབ་བྱ་བཅུ་གཉིས་པོ་ལ་དགེ་
སློབ་མའི་སྡོམ་པ་ཞེས་བརྗོད་པའི་སྐབས་དང་གཉིས་ཡོད་པ་ལས། ཕྱི་མའི་དབང་དུ་
བྱས་ནས་གསུངས་པ་སྟེ། དེ་ཡང་བུད་མེད་ཁྱིམ་སོ་བཟུང་བ་ལོ་བཅུ་ལོན་པ་ལ་དགེ་སློབ་
མའི་བསླབ་པ་བྱིན་ནས་ལོ་གཉིས་ལོན་པ་ན་དང་། ཁྱིམ་སོ་མ་བཟུང་བ་ལོ་བཅོ་བརྒྱད་
ལོན་པ་ན་དགེ་སློབ་མའི་བསླབ་པ་བྱིན་ནས་ལོ་གཉིས་ལོན་པ་ན་དགེ་སློང་མའི་སྡོམ་པ་
སྦྱིན་ཆོག་པས་དེའི་དབང་དུ་བྱས་ནས་བསླབ་པ་དེ་སྟེར་བྱེད་ཀྱི་ལས་ཆོག་ཀརྨ་ཤ་ཏཾ་ལས།
ལོ་གཉིས་སུ་ཆོས་དྲུག་དང་རྗེས་སུ་མཐུན་པའི་ཆོས་དྲུག་ལ་བསླབ་པའི་སྡོམ་པ་གསོལ་ན་
ཞེས་ལོ་གཉིས་ཀྱི་བར་དུ་བླང་བར་གསུངས་པས་ཉིན་ཞག་གི་མཐའི་བར་བླང་བ་མ་ཡིན་
ལ། ཇི་སྲིད་འཚོའི་བར་དུ་ཡང་བླང་བ་ཡང་མ་ཡིན་ནོ། །དེ་ལྟར་དགེ་སློབ་མའི་བསླབ་
ཚིགས་ཁོ་རང་གི་ངོས་ནས་བསྙེན་པར་རྫོགས་པའི་བར་གྱི་ལོ་གཉིས་སུ་ཁས་བླངས་ནས་
ལོ་གཉིས་སུ་བསྲུང་བར་བྱ་བ་ཡིན་མོད། འོན་ཀྱང་ལོ་གཉིས་ནས་དགེ་སློང་མའི་སྡོམ་པ་
བླངས་པ་ན་བསླབ་བྱ་བཅུ་གཉིས་པོ་དགེ་སློང་མའི་སྡོམ་པས་བསྡུས་པས་སྤྱིར་བསླབ་བྱ་
བཅུ་གཉིས་པོ་བསྲུང་དགོས་ཚུལ་གྱི་དབང་དུ་ན་ཇི་སྲིད་འཚོའི་མཐའ་ཅན་ཡིན་ཏེ། ཊཱི་ཀ་
ལས། ལོ་གཉིས་ལས་འདས་པ་ཡང་དེ་ཕྱིན་ཆད་བརྟུལ་ཞུགས་དེ་ཉམས་པར་ཡང་མི་
འགྱུར་ལ། དེ་ཕྱིན་ཆད་མི་བསྲུང་བར་བྱ་བ་ཡང་མ་ཡིན་ནོ། །ཞེས་གསུངས་པའི་ཕྱིར་རོ། །
དྲུག་པ་སོ་ཐར་གྱི་སྡོམ་པ་དེ་རྒྱུ་གང་ལས་སྐྱེ་ཞེ་ན། མཛོད་ལས། བྱེད་རྒྱུ་ལྷན་ཅིག་འབྱུང་
བ་དང༌། །སྐལ་མཉམ་མཚུངས་པར་ལྡན་པ་དང་། །ཀུན་ཏུ་འགྲོ་དང་རྣམ་སྨིན་ཏེ། །རྒྱུ་ནི་
རྣམ་པ་དྲུག་དུ་འདོད། །ཅེས་པ་ལྟར་རྒྱུ་དྲུག་ཡོད་པ་ལས། སོ་ཐར་གྱི་སྡོམ་པ་དེ་རྒྱུ་
གསུམ་ལས་སྐྱེ་ཞིང་རྒྱུ་གསུམ་ལས་མི་སྐྱེ་སྟེ། དེ་ལ་དང་པོ་བྱེད་རྒྱུ་ལས་སྐྱེ་སྟེ། རང་ལས་

གཞན་པའི་རྒྱུ་ལས་སྐྱེ་བའི་ཕྱིར་ཏེ། རང་རྒྱུ་འབྱུང་བ་ལས་ཀྱང་སྐྱེ། རྣམ་པར་རིག་བྱེད་
ཀྱི་སྒྲ་ལས་ཀྱང་སྐྱེ། ཀུན་སློང་གི་ཤེས་པ་ལས་ཀྱང་སྐྱེ་བའི་ཕྱིར། དང་པོ་གྲུབ་སྟེ། ཁྱོད་
འབྱུང་གྱུར་ཡིན་པའི་ཕྱིར། གཉིས་པ་གྲུབ་སྟེ། མཁན་སློབ་སོགས་ཀྱི་ངག་སོགས་ལས་
སྐྱེ་བའི་ཕྱིར། གསུམ་པ་གྲུབ་སྟེ། རྒྱུའི་ཀུན་སློང་གི་ཤེས་པ་ལས་ཀྱང་སྐྱེ། དུས་ཀྱི་ཀུན་
སློང་གི་ཤེས་པ་ལས་ཀྱང་སྐྱེ་བའི་ཕྱིར། དང་པོ་གྲུབ་སྟེ། ངེས་པ་ལྔ་བྲལ་གྱི་སྡོམ་པ་ལེན་
འདོད་དང་། འཐོབ་ཤེས་དང་། ངེས་འབྱུང་གི་བསམ་པ་རྣམས་དགོས་པའི་ཕྱིར། གཉིས་
པ་གྲུབ་སྟེ། སྡོམ་པ་སྐྱེ་བ་དང་དུས་མཉམ་པའི་དགེ་སེམས་ཤིག་ལས་སྐྱེ་བའི་ཕྱིར། དེ་
ལྟར་རང་ལས་གཞན་པའི་རྒྱུ་ལས་སྐྱེ་ན། བྱེད་རྒྱུ་ལས་སྐྱེ་བས་ཁྱབ་སྟེ། མཛོད་ལས།
རང་ལས་གཞན་པ་བྱེད་རྒྱུའི་རྒྱུ། །ཞེས་གསུངས་པའི་ཕྱིར་རོ། །ལྷན་ཅིག་འབྱུང་བའི་རྒྱུ་
ལས་སྐྱེ་སྟེ། རང་འདུས་བྱས་སུ་མཚོན་པར་བྱེད་པའི་མཚན་ཉིད་སྐྱེ་སོགས་བཞི་ལས་སྐྱེ་
བའི་ཕྱིར། ཁྱབ་སྟེ། ལྷན་ཅིག་འབྱུང་གང་ཕན་ཚུན་འབྲས། །འབྱུང་བཞིན་སེམས་ཀྱི་
རྗེས་འཇུག་དང༌། །སེམས་དང་མཚན་ཉིད་མཚན་གཞི་བཞིན། །ཞེས་གསུངས་པའི་ཕྱིར་
རོ། །སྐལ་མཉམ་གྱི་རྒྱུ་ལས་སྐྱེ་སྟེ། རང་གི་རིགས་འདྲའི་དགེ་བའི་གཟུགས་སྔ་མ་ལས་སྐྱེ་
བའི་ཕྱིར། ཁྱབ་སྟེ། སྐལ་མཉམ་རྒྱུ་ནི་འདྲ་བའོ། །རང་རིས་ས་པའོ་སྔར་སྐྱེས་རྣམས། །
ཞེས་གསུངས་པའི་ཕྱིར་རོ། །རྣམ་སྨིན་གྱི་རྒྱུ་ལས་མི་སྐྱེ་སྟེ། དགེ་བ་ཡིན་པའི་ཕྱིར། ཁྱབ་
སྟེ། རྣམ་སྨིན་རྒྱུ་ནི་མི་དགེ་དང༌། །དགེ་བ་ཟག་བཅས་རྣམས་ཁོ་ན། །ཞེས་པས་བསྟན་
པའི་རྣམ་སྨིན་གྱི་རྒྱུའི་རྣམ་སྨིན་གྱི་འབྲས་བུ་ཡིན་ན། ལུང་མ་བསྟན་ཡིན་པས་ཁྱབ་པའི་
ཕྱིར་རོ། །ཀུན་འགྲོའི་རྒྱུ་ལས་མི་སྐྱེ་སྟེ། ཉོན་མོངས་ཅན་མ་ཡིན་པའི་ཕྱིར། ཁྱབ་སྟེ།
ཀུན་འགྲོའི་རྒྱུ་ལས་སྐྱེ་ན། ཉོན་མོངས་ཅན་ཡིན་པས་ཁྱབ་པའི་ཕྱིར་ཏེ། ཀུན་འགྲོ་ཞེས་
བྱ་ཉོན་མོངས་ཅན། །རྣམས་ཀྱི་རང་ས་ཀུན་འགྲོ་སྔ། །ཞེས་གསུངས་པའི་ཕྱིར་རོ། །
མཚུངས་ལྡན་གྱི་རྒྱུ་ལས་མི་སྐྱེ་སྟེ། མཚུངས་ལྡན་མ་ཡིན་པའི་ཕྱིར། ཁྱབ་སྟེ། མཚུངས་
ལྡན་གྱི་རྒྱུ་ལས་སྐྱེ་ན། སེམས་དང་སེམས་བྱུང་ཡིན་པས་ཁྱབ་པའི་ཕྱིར་ཏེ། མཚུངས་ལྡན་

རྒྱུ་ནི་སེམས་དག་དང༌། །སེམས་བྱུང་རྟེན་མཚུངས་ཅན་རྣམས་སོ། །ཞེས་གསུངས་པའི་
ཕྱིར་རོ། །སྡོམ་པ་ཤེས་པར་འདོད་པ་རྣམས་ཀྱི་ལུགས་ལ་སོ་ཐར་གྱི་སྡོམ་པ་དེ་བྱེད་རྒྱུ་
དང༌། ལྷན་ཅིག་འབྱུང་རྒྱུ་དང༌། སྐལ་མཉམ་དང་། མཚུངས་ལྡན་གྱི་རྒྱུ་བཞི་ལས་སྐྱེ་བ་
ཡིན་ཏེ། སྐྱེ་བའི་ཚེ་སྤོང་པའི་སེམས་པ་མངོན་གྱུར་པར་སྐྱེ་བའི་ཕྱིར་རོ། །བདུན་པ་སོ་
ཐར་གྱི་སྡོམ་པ་དེ་རྐྱེན་གང་ལས་སྐྱེ་ཞེ་ན། མཁས་འཇུག་གི་སྡོམ་བྱང་ལས། རྒྱུ་རྐྱེན་
མཚུངས་པ་དེ་མ་ཐག །དམིགས་རྐྱེན་བདག་རྐྱེན་རྐྱེན་བཞི་འོ། །ཞེས་གསུངས་པ་ལྟར་
རྐྱེན་ལ་བཞི་ཡོད་པ་ལས། རྐྱེན་གཉིས་ལས་སྐྱེ་ཞིང་གཉིས་ལས་མི་སྐྱེ་བ་ཡིན་ཏེ། དེ་ལ་
རྒྱུའི་རྐྱེན་ལས་སྐྱེ་སྟེ། བྱེད་རྒྱུ་ལས་གཞན་པའི་རྒྱུ་ལྔ་ལས་ལྷན་ཅིག་འབྱུང་བ་དང་སྐལ་
མཉམ་གྱི་རྒྱུ་ལས་སྐྱེ་བའི་ཕྱིར། ཁྱབ་སྟེ། མཛོད་ལས། རྒྱུ་ཞེས་བྱ་བ་རྒྱུ་ལྔ་ཡིན། །ཞེས་
གསུངས་པའི་ཕྱིར་རོ། །བདག་རྐྱེན་ལས་སྐྱེ་སྟེ། བྱེད་རྒྱུ་ལས་སྐྱེ་བའི་ཕྱིར། ཁྱབ་སྟེ།
བྱེད་རྒྱུ་ཞེས་བྱ་བདག་པོར་བཤད། །ཅེས་གསུངས་པའི་ཕྱིར་རོ། །དེ་མ་ཐག་རྐྱེན་ལས་མི་
སྐྱེ་སྟེ། གཟུགས་ཡིན་པའི་ཕྱིར། ཁྱབ་སྟེ། སེམས་དང་སེམས་བྱུང་སྐྱེས་པ་རྣམས། །ཐ་མ་
མིན་མཚུངས་དེ་མ་ཐག །ཅེས་གསུངས་པ་ལྟར་དེ་མ་ཐག་རྐྱེན་ཞེས་པ་ཤེས་པ་ཡིན་
དགོས་པའི་ཕྱིར་དང་། དེ་ལས་གཟུགས་མི་སྐྱེ་བའི་ཕྱིར་ཏེ། རང་འགྲེལ་ལས། གཟུགས་
ནི་མཚུངས་པ་དེ་མ་ཐག་མ་ཡིན་ཏེ། ཞེས་གསུངས་པའི་ཕྱིར་རོ། །དམིགས་རྐྱེན་ལས་མི་
སྐྱེ་སྟེ། ཤེས་པ་མ་ཡིན་པའི་ཕྱིར། ཁྱབ་སྟེ། དམིགས་པ་ཆོས་རྣམས་ཐམས་ཅད་དོ། །
ཞེས་པའི་དམིགས་རྐྱེན་ལ་དམིགས་ནས་སྐྱེ་ན་ཤེས་པ་ཡིན་པས་ཁྱབ་པའི་ཕྱིར་རོ། །སྡོམ་
པ་ཤེས་པར་འདོད་པ་རྣམས་ཀྱི་ལུགས་ལ་སོ་ཐར་གྱི་སྡོམ་པ་དེ་རྐྱེན་བཞི་ཀ་ལས་སྐྱེ་བ་
ཡིན་ཏེ། སྐྱེ་བའི་ཚེ་སྤོང་བའི་སེམས་པ་མངོན་གྱུར་པར་སྐྱེ་བའི་ཕྱིར་རོ། །བརྒྱད་པ་སོ་
ཐར་གྱི་སྡོམ་པ་དེ་འབྲས་བུ་གང་དང་གང་ཡིན་ཞེ་ན། མཁས་འཇུག་གི་སྡོམ་བྱང་ལས།
རྣམ་སྨིན་འབྲས་དང་བདག་པོ་དང༌། །རྒྱུ་མཐུན་སྐྱེས་བུ་བྱེད་པའི་འབྲས། །བྲལ་བའི་
འབྲས་བུ་ཞེས་བྱ་བ། །འབྲས་བུ་ལྔ་ཡི་རྣམ་གྲངས་སོ། །ཞེས་གསུངས་པ་ལྟར་འབྲས་བུ་

ལ་ལྔ་ཡོད་པ་ལས་སོ་ཐར་གྱི་སྡོམ་པ་དེ་འབྲས་བུ་གཉིས་མ་ཡིན་ཞིང་གསུམ་ཡིན་ཏེ། དེ་
ལ་བྲལ་འབྲས་མ་ཡིན་ཏེ། འདུས་བྱས་ཡིན་པའི་ཕྱིར། ཁྱབ་སྟེ། བྲལ་འབྲས་ཞེས་པ་
ལམ་བདེན་གྱི་བྲལ་འབྲས་འགོག་པའི་བདེན་པ་ལ་འཇོག་པའི་ཕྱིར་ཏེ། མཛོད་ལས།
བྲལ་བ་བློ་ཡིས་ཟད་པའོ། །ཞེས་གསུངས་པའི་ཕྱིར་རོ། །རྣམ་སྨིན་གྱི་འབྲས་བུ་མ་ཡིན་ཏེ།
དགེ་བ་ཡིན་པའི་ཕྱིར། ཁྱབ་སྟེ། རྣམ་སྨིན་གྱི་འབྲས་བུ་ཡིན་ན་ལུང་མ་བསྟན་ཡིན་པས་
ཁྱབ་པའི་ཕྱིར་ཏེ། རྣམ་སྨིན་ལུང་དུ་མ་བསྟན་ཆོས། །སེམས་ཅན་བརྗོད་ལུང་བསྟན་
ཕྱིས་འབྱུང་། །ཞེས་གསུངས་པའི་ཕྱིར་རོ། །བདག་འབྲས་ཡིན་ཏེ། བྱེད་རྒྱུ་ལ་བརྟེན་ནས་
སྐྱེ་བའི་ཕྱིར། ཁྱབ་སྟེ། བདག་པོའི་འབྲས་བུ་དང་པོའི་ཡིན། །ཞེས་གསུངས་པའི་ཕྱིར། །
སྐྱེས་བུ་བྱེད་པའི་འབྲས་བུ་ཡིན་ཏེ། ལྷན་ཅིག་འབྱུང་བའི་རྒྱུ་ལས་སྐྱེས་པའི་ཕྱིར། ཁྱབ་སྟེ།
སྐྱེས་བུ་བ་ནི་གཉིས་ཀྱི་ཡིན། །ཞེས་གསུངས་པའི་ཕྱིར། རྒྱུ་མཐུན་གྱི་འབྲས་བུ་ཡིན་ཏེ།
སྐལ་མཉམ་གྱི་རྒྱུ་ལས་སྐྱེ་བའི་ཕྱིར། ཁྱབ་སྟེ། རྒྱུ་མཐུན་སྐལ་མཉམ་ཀུན་འགྲོ་བའི། །
ཞེས་གསུངས་པའི་ཕྱིར་རོ། །དགུ་པ་སོ་སོར་ཐར་པའི་སྡོམ་པའི་གནས་ཚུལ་ནི། སྡོམ་པ་
གཟུགས་ཅན་དུ་འདོད་པའི་ལུགས་ལྟར་ན་ཚིགས་གསུམ་རིམ་པར་ནོད་པའི་གང་ཟག་གི་
རྒྱུད་ལ་དོང་ཙེ་བརྩེགས་པ་ལྟར་རྫས་ཐ་དད་དུ་གནས་པར་འདོད་དེ། ཊཱི་ཀ་ལས། ཚིགས་
ཕྱི་མ་བསྙེན་པར་རྫོགས་པ་ཉིད་དོ། །དེ་ལ་ཚིགས་སྔ་མ་དེ་དང་ལྡན་པ་ཉིད་ཡིན་ཏེ། ཞེས་
དང༌། མཛོད་རང་འགྲེལ་ལས། དོང་ཙེ་གཅིག་དང་གཉིས་ཞེས་བྱ་བ་བཞིན་དུ་ཐ་དད་དེ་
དག་ནི་མ་འདྲེས་པ་ཉིད་དེ། ཞེས་གསུངས་པའི་ཕྱིར། དེའང་རྣམ་པར་རིག་བྱེད་མ་ཡིན་
པའི་ངོ་བོར་གྱུར་པའི་སྡོམ་པ་ལུས་ལ་བརྟེན་ནས་གནས་པ་ཙམ་མ་གཏོགས། ཕྱོགས་
དང་རིས་སུ་ཆད་པའི་སྒོ་ནས་ཡུལ་ན་གནས་པ་མ་ཡིན་པར་འདོད་དེ། རྡུལ་དུ་མ་གྲུབ་
པའི་ཕྱིར། ཁྱབ་སྟེ། དཔེར་ན་སེམས་བཞིན་ནོ། །དེའི་ཕྱིར་མཛོད་འགྲེལ་ལས། འདས་
པ་དང་། མ་འོངས་པ་དང་། རྣམ་པར་རིག་བྱེད་མ་ཡིན་པ་དང་། ཆོས་གཟུགས་ཅན་མ་
ཡིན་པ་རྣམས་ནི་ཡུལ་ན་མི་གནས་ཞེས་བྱ་བར་ངེས་པ་ཡིན་ནོ། །ཞེས་གསུངས་སོ། །དེ་

ལྟ་ན་ཀུན་མཁྱེན་ཀློང་ཆེན་རབ་འབྱམས་ཀྱི་གྲུབ་མཐའ་མཛོད་ལས། བསྟན་དུ་མེད་ལ་
ཐོགས་པ་མེད་པའི་གཟུགས་ལུས་ཀྱི་སྤྱིར་ཁྱབ་པ་ནགས་ལ་མེ་ལྕེ་ཞུགས་པ་ལྟར་གནས་
པའི་སྡོམ་པ་དང༌། སྡོམ་པ་མ་ཡིན་པ་དང༌། བར་མའི་བསྡུས་པའོ། །ཞེས་དང༌། མཚོ་
ཊིཀ་ལས། སྡོམ་ལྡན་གྱི་ལུས་ཀྱི་རྡུལ་ཕྲ་རབ་ཀྱི་བར་ན་ནགས་ལ་མེ་ལྕེ་ཞུགས་པ་ལྟར་
སྡོམ་པ་དེ་ཡོད་པར་འདོད་དེ། མཛོད་འགྲེལ་ལས། ལུས་ལ་གསེབ་ཡོད་པའི་ཕྱིར། ཞེས་
བཤད་དོ་ཞེས་གསུངས་པ་དག་གི་དགོངས་པ་དང་འགལ་བར་མི་འགྱུར་རམ་སྙམ་ན། མི་
འགྱུར་ཏེ། དེ་དག་ནི་ལུས་ལ་བརྟེན་པ་ཙམ་ལ་དགོངས་པར་མཁས་པ་འགས་བཤད་པ་
ལྟར་རོ། །མཛོད་འགྲེལ་ལས། ལུས་ལ་གསེབ་ཡོད་པའི་ཕྱིར་ཞེས་པ་ནི། རིག་བྱེད་མ་
ཡིན་པ་ལུས་ལ་དེ་ལྟར་ཁྱབ་ནས་གནས་ཡོད་པའི་རྒྱུ་མཚན་མ་ཡིན་ཏེ། དེ་ནི་ལུས་ཀྱི་
དབྱིབས་སྔ་མའི་རྒྱུན་དང་རྣམ་པར་རིག་བྱེད་ཀྱི་ངོ་བོར་གྱུར་པའི་དབྱིབས་ཏེ། དབྱིབས་
རྡུལ་གྲུབ་གཉིས་ལྷན་ཅིག་ཏུ་སྐྱེ་བར་རུང་བའི་རྒྱུ་མཚན་དུ་དེ་བཀོད་པ་ཡིན་པའི་ཕྱིར་ཏེ།
གཞུང་ཉིད་ལ་བལྟས་ན་ཤེས་སོ། །འོ་ན་སྡོམ་གསུམ་རིམ་གྱིས་མནོས་པའི་གང་ཟག་དེས་
སེམས་ཅན་གཅིག་བསད་པ་ན་སྲོག་གཅོད་ཀྱི་ལས་ལམ་རྫས་ཐ་དད་པ་གསུམ་ཅིག་ཆར་
འབྱུང་ངམ་མི་འབྱུང་སྙམ་ན། འདི་ལ་མཚོ་ཊིཀ་ལས། ཁ་ཅིག་｛བྱང་རྡོར་}ན་རེ། སྡོམ་པ་
གསུམ་ལྡན་གྱི་དགེ་སློང་གཅིག་གིས་མི་གཅིག་བསད་པ་ལ་ཡང་ཉེས་པ་གསུམ་འབྱུང་སྟེ།
སྡོམ་པ་ཐ་དད་གསུམ་དང་འགལ་བར་བྱས་པའི་ཕྱིར་རོ། །དེ་ཡང་ཕམ་པ་དང་། ཕམ་པ་
དང་འདྲ་བའི་ཉེས་བྱས་དང༌། བསོད་ནམས་མ་ཡིན་པ་དང་གསུམ་འབྱུང་ཞེས་ཟེར་རོ། །
དེ་ནི་མི་རིགས་ཏེ། ལུང་རྣམ་འབྱེད་ཀྱི་འགྲེལ་པ་ལས། གསོད་བྱེད་གང་ཟག་གཅིག་
གིས་སྲོག་ཆགས་གཅིག་བསད་ན། སྲོག་ཆགས་གཅིག་བསད་པ་ལ་ལས་ཀྱི་དངོས་གཞི་
གཉིས་མི་སྲིད་པའི་ཕྱིར་རོ་ཞེས་གསུངས་པས་གནོད་དེ། ཉེས་པ་གསུམ་བཅས་པ་ལ་
དགོས་པ་མེད་པའི་ཕྱིར་རོ། །དགེ་སློང་གི་སྡོམ་པ་ཐོབ་པ་ན་སྡོམ་པ་སྔ་མ་གཉིས་ཀྱི་རྒྱུན་
བག་ལ་ཞ་བའི་ཕྱིར་སྡོམ་པ་སྔ་མ་གཉིས་ཀྱི་ཆ་ནས་ཉེས་པ་ལོགས་ཤིག་ཏུ་མི་འབྱུང་སྟེ།

དཔེར་ན་ཉི་མ་ཤར་བ་ན་ཟླ་བ་དང་སྐར་མའི་འོད་བག་ལ་ཞ་བའི་ཕྱིར། འོད་དེ་གཉིས་ཀྱི་
ཆ་ནས་གྲིབ་མ་ལོགས་ཤིག་ཏུ་མི་འབྱུང་བ་བཞིན་ནོ་ཞེས་གསུངས་པ་དང༌། གུང་ཐང་
བསྟན་སྒྲོན་གྱིས་མཛད་པའི་འདུལ་སྡོམ་ནོར་བུའི་ཕྲེང་བ་ལས། ངོ་བོ་ཐ་དད་ཉི་མའི་གྲིབ་
མ་ལྟར། །ལྟུང་བ་གཅིག་གོ །ཞེས་གསུངས་ཤིང་། དེའི་ཐད་ཀྱི་ལྷ་མོའི་བློ་བཟང་གི་
འདུལ་འགྲེལ་ལས། གསུམ་ལྡན་གྱི་རྒྱུད་ཀྱི་སྡོམ་གསུམ་གྱི་སྤང་བྱའི་ལྟུང་བ་རྫས་ཐ་དད་
དུ་ཡོད་པ་དང་། ལེན་དུས་ཀྱི་ཀུན་སློང་དང་། ཆོ་ག་སོགས་མི་འདྲ་བས་｛སྡོམ་གསུམ}ངོ་བོ་ཐ་
དད་ཀྱང་ཉི་ཟླའི་འོད་དུས་གཅིག་ཤར་ཚེ་ཉི་ཟླ་ཐ་དད་ཀྱང་གྲིབ་མ་སོ་སོར་འབྱེད་རྒྱུ་མེད་
པ་ལྟར། གསུམ་ལྡན་དེས་སྲོག་གཅོད་ལྟ་བུ་གསར་དུ་བྱས་ཚེ་དེའི་ངོ་བོར་གྱུར་པའི་དགེ་
བསྙེན་གྱི་སྡོམ་པ་དང་འགལ་བའི་ཉེས་བྱས་དང་། དགེ་ཚུལ་གྱི་ཕམ་འདྲ། དགེ་སློང་གི་
ཕམ་པ་གསུམ་ལྟུང་བ་ངོ་བོ་གཅིག་ཀྱང་ལྡོག་ཆས་སོ་སོར་བཞག་གོ །ཞེས་དང་། དེའི་
འགྲེལ་བ་མཛད་པ་གཞན་དག་གིས་ཀྱང་དེ་བཞིན་དུ་བཤད་དོ། །མཚོ་ཊིཀ་ཏུ་བཀོད་
པའི་སྔ་རྒོལ་གྱི་འདོད་པ་བཅས་དེ་ལྟར་ལུགས་གསུམ་ཡོད་པ་ལས། སྔ་རྒོལ་གྱི་འདོད་པ་
ལྟར་ན་དངོས་གཞིའི་ལྟུང་བ་ཐ་དད་པ་བྱུང་བས་ཕྱིར་བཅོས་ཐ་དད་དུ་བྱེད་དགོས་པ་དང༌།
སྡོམ་པ་གསུམ་ལྡན་གྱི་གང་ཟག་གིས་ཕ་བསད་པ་ལྟ་བུའི་མཚཔདས་མེད་པ་བྱས་ཚེ། དེ་
ལ་སྡོམ་པ་གསུམ་པོ་དང་འགལ་བའི་ལྟུང་བ་དངོས་གཞི་གསུམ་བྱུང་བ་ན། དེ་དག་རེ་རེ་
དང་ངོ་བོ་གཅིག་པའི་མཚམས་མེད་པའི་ལས་གསུམ་དུ་འགྱུར་བ་སོགས་ཀྱི་སྐྱོན་ཡོད་
པས་ཀྱང་མི་འཐད་ལ། མཚོ་སྣ་པས་སྡོམ་པ་སྔ་མ་གཉིས་ཀྱི་ཆ་ནས་ཉེས་པ་ལོག་ཤིག་ཏུ་
མི་འབྱུང་སྟེ་ཞེས་པའི་དོན་ལྡོག་ཆ་སོ་སོར་ཡོད་ཀྱང་ངོ་བོ་ཐ་དད་པ་ལོགས་སུ་མི་འབྱུང་
ཞེས་པའི་དོན་ཡིན་ན་འདོད་པ་ཕྱི་མ་གུང་ཐང་སོགས་ཀྱི་དགོངས་པ་དང་གཅིག་ཏུ་འགྱུར་
ལ། གལ་ཏེ་སྡོམ་པ་སྔ་མ་གཉིས་ཀྱི་ཆ་ནས་ཉེས་པ་གཏན་ནས་མི་འབྱུང་ཞེས་པའི་དོན་
ཡིན་ན་མི་འཐད་དེ། སྡོམ་པ་གསུམ་པོའི་མི་མཐུན་ཕྱོགས་མ་བྱིན་ལེན་ལྟ་བུའི་གཞི་
བསམ་སྦྱོར་བ་མཐར་ཐུག་གི་ཡན་ལག་ཚང་བར་བྱས་ན་ཕམ་པ་འབྱུང་བར་མ་ཟད་ཕམ་

འདྲ་དང་བསོད་ནམས་མ་ཡིན་པའི་ཉེས་པ་ཡང་འབྱུང་སྟེ། སྤང་གཉེན་འགལ་བའི་རྒྱུ་
མཚན་གྱིས་སོ། །དཔེར་ན་ཉི་ཟླ་སྐར་གསུམ་གྱི་འོད་ཀྱི་ལྡོག་ཕྱོགས་མུན་པ་སྟོབས་ཆེ་བ་
བྱུང་ན་འོད་དེ་གསུམ་པོ་བསྒྲིབ་པར་འགྱུར་ཞེས་འདོད་དགོས་པ་བཞིན་ནོ། །གལ་ཏེ་
ཕམ་པ་བྱུང་ཡང་ཕམ་འདྲ་དང་བསོད་ནམས་མ་ཡིན་པའི་ཉེས་པ་མི་འབྱུང་ན་ཕམ་པ་
འཆབ་བཅས་བྱུང་བའི་ཚུལ་ཁྲིམས་འཆལ་བ་དང༌། ཕམ་འདྲའི་ཉེས་པ་དང་བསོད་
ནམས་མ་ཡིན་པའི་ཉེས་པ་མ་བྱུང་བའི་ཚུལ་ཁྲིམས་རྣམ་དག་དང་ལྡན་པ་གཉིས་གཞི་
མཐུན་དུ་ཐལ་བ་སོགས་ཀྱི་སྐྱོན་ཡོད་པའི་ཕྱིར་རོ། །དེས་ན་ལུགས་ཕྱི་མ་དེ་དོན་ལ་
གནས་སོ། །དེ་ལ་ཡང་གོང་དུ་མཚོ་སྣ་པས་བརྗོད་པའི་སྐྱོན་དེ་འབབ་པར་མི་འགྱུར་རམ་
སྙམ་ན། མི་འགྱུར་ཏེ། རྣམ་འབྱེད་ཀྱི་འགྲེལ་བའི་ལུང་དོན་འོག་ཏུ་བསྙེན་བཀུར་
བསྔགས་པའི་ལྷག་མའི་སྐབས་སུ་འཆད་པར་འགྱུར་ཞིང་། ཉེས་པ་གསུམ་བཅས་པ་ལ་
དགོས་པ་ཡོད་དེ། ལྟུང་བའི་རྒྱུ་ལ་ལྷག་པར་འཛེམ་པའི་དགོས་པ་ཡོད་པའི་ཕྱིར་རོ། །
སྡོམ་པ་ཤེས་པར་འདོད་པའི་ལུགས་ལྟར་ན། གཙོ་སེམས་གཅིག་གི་འཁོར་དུ་སེམས་པ་
རིགས་མཐུན་རྫས་གཞན་མི་འབྱུང་བས་ངོ་བོ་གཅིག་ཅིང་། ཐོབ་བྱེད་ཀྱི་རྒྱུ་དང་སྤང་བྱ་
དང་བླང་བྱ་སོགས་སོ་སོར་ངེས་པས་གསུམ་པོ་ལ་གཞི་མཐུན་མི་སྲིད་པའི་ཕྱིར་ལྡོག་པ་ཐ་
དད་པར་འདོད་དོ། །འོ་ན་ཐེག་པ་ཆེ་ཆུང་གང་གི་དབང་དུ་བྱས་ཀྱང་དགེ་སློང་དེ་ཉིད་དགེ་
ཚུལ་དང་དགེ་བསྙེན་དུའང་འགྱུར་རོ་ཞེ་ན། དེ་ལྟ་མོད་ཀྱི། འོན་ཀྱང་དགེ་སློང་ཞེས་
བརྗོད་པ་ནི་གཙོ་ཆེ་བའི་ཕྱིར་ཏེ། དགྲ་བཅོམ་པ་དགེ་སློང་ཡིན་ཡང་དགྲ་བཅོམ་པ་ཞེས་
བརྗོད་པ་བཞིན་ནོ། །བཅུ་པ་བྱེད་ལས་ལ་གཉིས་ལས། ཚུལ་ཁྲིམས་དག་པའི་བྱེད་ལས་
ནི་གནས་སྐབས་ལྷ་མིའི་དཔལ་འབྱོར་འཐོབ་པ་དང་། མཐར་ཐུག་སྡུག་ཀུན་རྒྱུ་འབྲས་
གཉིས་སྤངས་པའི་ཐར་བ་མྱ་ངན་ལས་འདས་པའི་གོ་འཕང་འཐོབ་པའོ། །ཚུལ་ཁྲིམས་མ་
དག་པའི་བྱེད་ལས་ནི་ཕམ་པ་བྱུང་ཞིང་འཆབ་སེམས་སྐྱེས་ན་སྡོམ་པའི་དགོས་པ་དྲུག་
སྒྲུབ་ནུས་ལས་ཉམས་ཤིང་། ཕམ་པ་བྱུང་ཡང་འཆབ་སེམས་མ་སྐྱེས་ན་སྡོམ་པའི་དགོས་

པ་དྲུག་སྒྲུབ་པར་ནུས་པ་ཅན་དུ་ཉམས་པའོ། །དགོས་པ་དྲུག་ནི། བྱང་ཆུབ་མཐོ་རིས་
བླང་སྐྱེ་དང་། །ཆོས་དང་ཟང་ཟིང་ཕྱིར་བཅོས་རུང་། །ཞེས་སོ། །གཉིས་པ་ལུང་གི་སྒོ་ནས་
རྒྱས་པར་བཤད་པ་ལ་གཉིས། སློབ་པ་པོའི་གང་ཟག་ཉེ་བར་སྒྲུབ་པ་དང་། དེའི་བསླབ་
པར་བྱ་བ་བསྟན་པའོ། །དང་པོ་ལ་གསུམ། ལུང་གཞིའི་སྐབས་ནས་འབྱུང་བ་དང་། ཕྲན་
ཚེགས་ཀྱི་སྐབས་ནས་འབྱུང་བ་དང་། ཞུ་བ་ཕལ་ཆེ་བའི་སྐབས་ནས་འབྱུང་བའོ། །དང་
པོ་ལ་གཉིས། སྔོན་ཆོག་དང༌། ད་ལྟར་གྱི་ཆོ་གའོ། །དང་པོ་ནི། འོག་ནས་འཆད་པར་
འགྱུར་བའི་བསླབ་པའི་གཞི་རྣམ་པར་གཞག་པ་མཐའ་དག་རབ་ཏུ་བྱུང་བ་རྣམས་ཁོ་ནའི་
ཡིན་པར་གསུངས་ཀྱི་ཁྱིམ་པ་རྣམས་ཀྱི་མ་ཡིན་པའི་ཕྱིར་དང་། ལུང་གཞི་ལས་ཀྱང་དང་
པོར་རབ་བྱུང་གི་གཞི་བསྟན་པས་འདིར་ཡང་དང་པོར་རབ་བྱུང་གི་གཞི་བསྟན་པ་ཡིན་ལ།
དེའི་ནང་ནས་ཀྱང་བརྗོད་པར་བྱ་བ་ཉུང་བའི་ཕྱིར་དང་། སྟོན་པས་ཀྱང་དང་པོར་བསྟན་
པའི་ཕྱིར་དང་པོར་སྔོན་གྱི་ཆོ་ག་བསྟན་པ་ལ་བཞི་ལས། དང་པོ་གླེང་གཞི་ནི། བཅོམ་
ལྡན་འདས་མངོན་པར་རྫོགས་པར་སངས་རྒྱས་ནས་རིང་པོ་མ་ལོན་པ་ན་ཕལ་ཆེར། དགེ་
སློང་ཚུར་ཤོག་ཅེས་གསུངས་པ་ཙམ་གྱིས་བསྙེན་རྫོགས་མཛད་པས་གཞན་དག་གི་གན་
དུ་རབ་ཏུ་འབྱུང་བར་འདོད་པ་འོངས་པ་རྣམས་ཀྱང་སྟོན་པའི་དྲུང་དུ་ཁྲིད་ནས། ཚུར་ཤོག་
གིས་བསྙེན་པར་རྫོགས་པར་མཛད་དོ། །དགེ་སློང་ཞིག་གི་གན་དུ་རབ་ཏུ་འབྱུང་པར་
འདོད་པ་འོངས་པ་ན། དེས་དེ་ཁྲིད་ནས་སྟོན་པའི་སྤྱན་སྔར་སོང་བ་དང་། ལམ་དུ་ཤི་ནས་
རབ་ཏུ་འབྱུང་བ་དང་བསྙེན་པར་རྫོགས་པའི་བར་ཆད་དུ་གྱུར་བའི་སྐབས་དེ་སྟོན་པ་ལ་
གསོལ་བ་དང་། སྟོན་པས། ཀྱེ་མ་ངའི་ཉན་ཐོས་ཐག་རིང་བོ་ནས་འོངས་པ་རྣམས་ངལ་
བར་འགྱུར་སྙམ་དུ་དགོངས་ཏེ། དེང་ནས་དགེ་འདུན་གྱིས་རབ་ཏུ་དབྱུང་བ་དང་བསྙེན་
པར་རྫོགས་པར་བྱ་བར་གནང་ངོ་ཞེས་བཀའ་བསྩལ་ཏོ། །ཇི་ལྟར་བྱ་བ་མ་ཤེས་པར་ཞུས་
པས། རབ་ཏུ་འབྱུང་བར་འདོད་པ་འོངས་ན་དགེ་འདུན་ཐམས་ཅད་འདུས་པ་ན་ཞེས་
སོགས་ཆོ་ག་དང་བཅས་པ་གསུངས་སོ། །གཉིས་པ་སྔོན་ཆོག་བཅས་པའི་དགོས་པ་ནི།

ལས་ཉོན་རྣམ་སྨིན་གྱི་སྒྲིབ་པ་གསུམ་ཤས་ཆུང་ཞིང་། ཤེས་རབ་དང་རྒྱུད་དང་དབང་པོ་
སྨིན་པའི་གདུལ་བྱ་རྣམས་ཚེགས་ཉུང་ངུས་བསྡུ་བར་བྱ་བའོ། །གསུམ་པ་ངོ་བོའམ་མཚན་
ཉིད་ལ། དངོས་བཏགས་མ་ཕྱེས་པའི་སྔོན་ཆོག་ཙམ་ནི། ད་ལྟར་གྱི་ཆོ་ག་ལ་མ་ལྟོས་པར་
རབ་བྱུང་དང་བསྙེན་རྫོགས་བྱེད་པའི་ཐབས་སོ། །སྔོན་ཆོག་མཚན་ཉིད་པའི་མཚན་ཉིད་
ནི། ཆོ་ག་ལས་ལ་རྟེན་ཅིང་སྒྲུབ་བྱེད་དགེ་འདུན་ལ་བརྟེན་ནས་རབ་བྱུང་དང་བསྙེན་
རྫོགས་ཅིག་ཆར་དུ་ཐོབ་པར་བྱེད་པའི་ཐབས་སོ། །སྐབས་འདིར་མཐའ་ཅུང་ཟད་དཔྱད་
ན། དེ་ལ་ཆོ་ག་ཞེས་པ་རིགས་པ་སྒྲུབ་པར་བྱེད་པའི་བྱ་བ་སྤྱི་ལ་གོ་བའི་སྐབས་དང༌།
རིགས་པ་སྒྲུབ་པའི་ཐབས་ཀྱི་གཙོ་བོ་ལས་ཀྱི་ཆོ་ག་དང་སྔགས་ཚིག་ལ་གོ་བའི་སྐབས་
དང་གཉིས་ཡོད་དེ། དང་པོ་ནི་བསྐུར་བའི་སྤང་བའི་སྐབས་ཀྱི་སོ་སོར་ཐར་བའི་མདོ་ལས།
དེ་ལ་དེ་ནི་ཆོ་ག་ཡིན་ནོ། །ཞེས་དང་། ལུང་རྣམ་འབྱེད་ལས། ཆོ་ག་ཡིན་ནོ་ཞེས་བྱ་བ་ནི་
རྗེས་སུ་མཐུན་པའི་ཆོས་ཡིན་ནོ། །ཞེས་དང་། དེའི་འགྲེལ་བ་ལས། ཆོ་ག་ཞེས་བྱ་བ་ནི་
རིགས་པ་རྗེས་སུ་བསྒྲུབ་པ་ཞེས་བྱ་བའི་ཐ་ཚིག་གོ་ཞེས་དང༌། གཞན་ཡང་རྩ་བར།
གནས་སུ་ཕྱིན་པར་མི་འགྱུར་ན་ཆོས་གོས་ཀྱི་ཕྱུང་སྟེ་གཞན་ལ་བྱིན་གྱིས་བརླབ་པ་ནི་ཆོ་
གའི་རྣམ་པའོ། །ཞེས་དང་། རང་འགྲེལ་ལས། ཆོ་གའི་རྣམ་པ་སྟེ་ཐབས་སོ་ཞེས་བྱ་བའི་
དོན་ནོ་ཞེས་གསུངས་པ་ལྟ་བུའོ། །གཉིས་པ་ནི་སྔོན་ཆོག་གསོལ་བཞི་དང་ད་ལྟར་གྱི་ལས་
དང་སྔགས་ཀྱི་ཆོ་ག་འདི་ལ་གོ་དགོས་པ་ཡིན་ཏེ། རྒྱ་གར་གྱི་འདུལ་མངོན་གྱི་བཀའ་དང་
བསྟན་བཅོས་ཚད་ལྡན་དག་ལས་སྔོན་ཆོག་གསོལ་བཞི་དང༌། ད་ལྟར་གྱི་ཆོ་ག་འདི་
གཉིས་ཁོ་ན་ལ་སྔོན་དང་ད་ལྟར་གྱི་ཆོ་ག་ཞེས་འབྱུང་བའི་ཕྱིར་དང༌། ཁྱད་པར་དུ་ཁྲི་ཀ་
ལས། སྔོན་གྱི་ཆོ་གའི་རྣམ་པ་ནི་དེ་ལྟ་བུར་རིག་པར་བྱའི། རྣམ་པ་གཞན་ནི་མ་ཡིན་
ནོ་ཞེས་བྱ་བའི་ཐ་ཚིག་གོ །ཞེས་གསུངས་པའི་ཕྱིར་དང་། རྩ་བར་ཡང་། འདིར་ཆོ་ག་ནི་
དགེ་འདུན་ཚང་བ་དང་ལས་བརྗོད་པ་དང་ལས་བྱེད་པ་ཉིད་དོ། །ཞེས་གསུངས་པའི་ཕྱིར་
རོ། །དེ་ལས་ཊི་ཀའི་ལུང་གིས་ནི་སྔོན་གྱི་ཆོ་གའི་རྣམ་པ་ནི་རབ་བྱུང་དང་བསྙེན་རྫོགས་

དུས་གཅིག་ཏུ་ཐོབ་པར་བྱེད་པའི་རྣམ་པ་དེ་ལྟ་བུར་རིག་པར་བྱའི། རྣམ་པ་གཞན་རིམ་
གྱིས་ཐོབ་པ་ནི་མ་ཡིན་ནོ་ཞེས་བསྟན་པ་ཡིན་པས་ཁྱོད་ཀྱི་སྒྲུབ་བྱེད་དུ་མི་འགྲོའོ་ཞེ་ན།
འགྲོ་ཚུལ་འོག་ཏུ་འབྱུང་ངོ༌། །དེ་ལྟར་ཆོ་ག་ཞེས་པ་སྤྱི་དང་བྱེ་བྲག་ལ་གོ་བའི་སྐབས་
གཉིས་ཡོད་ཀྱང་སྔ་རབས་པ་བྱ་འདུལ་འཛིན་བརྩོན་འགྲུས་འབར་དང་། ཤ་མི་སྨོན་
ལམ་རྡོ་རྗེ། སྐྱོར་མོ་ལུང་གི་སྦལ་ཏི་བ་བརྩོན་འགྲུས་དབང་ཕྱུག་སོགས་ཀྱིས་འདིའི་ཆོ་ག་
ཞེས་པའང་ཐབས་ཙམ་ལ་གོ་བའི་དབང་དུ་བྱས་ནས་སྔོན་གྱི་བསྙེན་པར་རྫོགས་པའི་
ཐབས་སམ་ཆོ་ག་བཅུ་ཞེས་འདོད་དེ། སངས་རྒྱས་རང་བྱུང་རང་རྒྱལ་མཁན་སློབ་མེད། །
ཡེ་ཤེས་ཁོང་ཆུད་ཚུར་ཤོག་སྐྱབས་འགྲོ་དང༌། །སྟོན་པར་ཁས་བླངས་དྲི་མཉེས་ལྕི་ཆོས་
སྤོང་། །ཕྲིན་དང་གསོལ་བཞིའི་ལས་དང་སྔོན་ཆོག་བཅུ། །ཞེས་གསུངས་སོ། །མཚོ་སྣ་པ་
དང༌། ཀརྨ་པ་སོགས་ཀྱིས་སངས་རྒྱས་རང་སངས་རྒྱས་གཉིས་གཅིག་ཏུ་བྱས། ཕྲིན་ཆོག་
ད་ཆོག་ཏུ་བྱས་ནས་བརྒྱད་དུ་འདོད་དོ། །སྐབས་འདིའི་ཆོ་ག་ཞེས་པ་གོང་གི་ཕྱི་མ་ལྟར་
ལས་ཀྱི་ཆོ་ག་ལ་གོ་དགོས་པའི་དབང་དུ་བྱས་ནས་རོང་སྟོན་སོགས་ས་སྐྱའི་མཁས་པ་
མང་པོ་དང་། རྒྱལ་བ་དགེ་འདུན་གྲུབ། ཀུན་མཁྱེན་འཇམ་དབྱངས་བཞད་པ། སེ་ར་དགེ་
བཤེས་རྗེ་བཙུན་ཆོས་ཀྱི་རྒྱལ་མཚན་སོགས་རི་བོ་དགེ་ལུགས་པའི་མཁས་པ་ཕལ་མོ་ཆེ་
རྣམས་ཀྱིས་སྔོན་གྱི་ཆོ་ག་གསོལ་བཞིའི་སྔོན་ཆོག་གཅིག་ཁོ་ན་ཡིན་པར་བཤད་དོ། །དེ་
བཞིན་དུ་རང་ལུགས་ལ་ཡང་། སྡོམ་གསུམ་རྣམ་ངེས་ལས། སྔོན་གྱི་ཆོ་ག་ནི། །རང་བྱུང་
ཡེ་ཤེས་ཁོང་ཆུད་ཕྲིན་གྱིས་རྫོགས། །སྟོན་པར་ཁས་བླངས་ཚུར་ཤོག་གསོལ་བཞི་དང་། །
དྲིས་པའི་ལན་ལྡོན་ལྕི་ཆོས་ཁས་བླངས་སོགས། །ཞེས་གསུངས་ལ། དེའི་དགོངས་པ་
སྡོམ་ཊིཀ་དཔག་བསམ་སྙེ་མར། ད་ལྟར་གྱི་ཆོ་ག་ལ་མ་ལྟོས་པར་བསྒྲུབ་བྱ་བསྙེན་པར་
རྫོགས་པར་བྱེད་པའི་ཆོ་ག་དེ་སྔོན་ཆོག་གི་མཚན་ཉིད། དབྱེ་ན་མཛོད་རང་འགྲེལ་ལས།
བྱེ་བྲག་ཏུ་སྨྲ་བ་འདུལ་བ་པ་རྣམས་ན་རེ། རྣམ་པ་བཅུས་བསྙེན་པར་རྫོགས་སོ། །ཞེས་པ་
ལྟར་བཅུ་སྟེ། རྫོགས་པའི་སངས་རྒྱས་དང་རང་སངས་རྒྱས་གཉིས་ཟད་མི་སྐྱེ་ཤེས་པའི་

བྱང་ཆུབ་བརྙེས་པའི་ཚེ་རང་བྱུང་གིས་དང༌། ལྔ་སྡེ་བཟང་པོ་མཐོང་ལམ་སྐྱེས་ཚེ་ཡེ་ཤེས་
ཁོང་ཆུད་ཀྱིས་ཏེ། དེ་གསུམ་ནི་རང་རྒྱུད་ལ་ངང་གིས་དོན་དམ་པའི་དགེ་སློང་སྐྱེས་པས་
བསྙེན་པར་རྫོགས་པའོ། །ཤཱ་རིའི་བུ་སོགས་ཚུར་ཤོག་གིས་དང་། འོད་སྲུང་ཆེན་པོ་སྟོན་
པར་ཁས་བླངས་པས་དང་། བཟང་སྡེའི་ཚོགས་དྲུག་ཅུ་སྐྱབས་གསུམ་ཁས་བླངས་པས་
དང༌། སྐྱེ་དགུའི་བདག་མོ་སོགས་ལྕི་ཆོས་བརྒྱད་སྤོང་བར་ཁས་བླངས་པས་དང་། ལེགས་
བྱིན་དྲིས་པའི་ལན་ལ་དགྱེས་པས་བསྙེན་པར་རྫོགས་པ་དང་ལྔ་ནི་སྟོན་པའི་བྱིན་རླབས་
ཀྱིས་རྫོགས་པའོ། །ཆོས་སྦྱིན་མ་ཕ་མའི་དབང་དུ་སོང་བ་ལ་དགེ་སློང་མ་ཨུཏྤ་ལིས་ཕོ་ཉ་
བྱས་ཏེ་དགེ་འདུན་གྱིས་ཕྲིན་ཆོག་ལ་བརྟེན་ནས་དང་། དགེ་འདུན་གྱི་གྲངས་མ་མཐའ་
ཡུལ་དབུས་སུ་བཅུ་དང་མཐའ་འཁོབ་ཏུ་ལྔ་ཚོགས་ཀྱིས་གསོལ་བཞིའི་ལས་ཀྱིས་རབ་
བྱུང་བསྙེན་རྫོགས་ཅིག་ཆར་དུ་བྱེད་པའོ། །ཞེས་དང་། །དེ་ཡང་དང་པོ་བདུན་ལ་གསོལ་
བཞིའི་ཆོ་ག་མཚན་ཉིད་པ་མེད་པས་སྔོན་ཆོག་བཏགས་པ་པ་དང་། ཕྲིན་ནི་ད་ལྟར་གྱི་ཆོ་
ག་ཡིན་མོད། གསོལ་བཞིའི་ལས་ཀྱི་ཆོ་ག་ལ་བརྟེན་པའི་ཕྲིན་ཆོག་ཀྱང་འབྱུང་རུང་བས་
མཐའ་གཅིག་ཏུ་མ་ངེས་པའི་ཕྱིར། ཞེས་གསུངས་པ་དང་། གཞན་ཡང་འཇིགས་གླིང་
གིས་བདེན་གཉིས་ཤིང་རྟ་ལས། དང་པོ་བདུན་ནི་སྔོན་ཆོག་བཏགས་པ་པ་ཡིན་ཏེ།
གསོལ་བཞིའི་སྔོན་ཆོག་མཚན་ཉིད་པ་མེད་པའི་ཕྱིར་རོ། །ཞེས་གསུངས་སོ། །སྔ་མ་
བདུན་པོ་ལ་སྔོན་ཆོག་ཅེས་འདོགས་པའི་རྒྱུ་མཚན་ཡང་ལས་ཉོན་རྣམ་སྨིན་གྱི་སྒྲིབ་པ་
གསུམ་ཤས་ཆུང་ཞིང་རྒྱུད་དང་ཤེས་རབ་དང་དབང་པོ་སྨིན་པའི་གང་ཟག་རྣམས་ལ་རབ་
བྱུང་དང་བསྙེན་རྫོགས་ཀྱི་སྡོམ་པ་ཐོབ་བྱེད་ཀྱི་ཐབས་ཡིན་པ་ཙམ་གྱི་ཆ་ནས་གསོལ་
བཞིའི་སྔོན་ཆོག་དང་འདྲ་བའི་ཕྱིར་བཏགས་སོ། །སྔོན་ཆོག་མཚན་ཉིད་པ་གསོལ་བཞིའི་
ལས་ཀྱིས་བསྙེན་པར་རྫོགས་པར་བྱེད་པ་ལ་རང་བཞིན་གྱི་མཚམས་དེ་ན་ཡོད་པའི་དགེ་
སློང་ཐམས་ཅད་འདུས་ནས་ལས་བྱ་དགོས་ཏེ། དེའི་ཚེ་འདུན་པ་འབུལ་བ་དང་ལས་
མཚམས་བཅད་པ་བཅས་མ་ཟིན་པའི་ཕྱིར། དེ་ལ་མ་མཐའ་ཡང་ཡུལ་དབུས་སུ་དགེ་སློང་

བཅུ་དང་། མཐའ་འཁོབ་ཏུ་ལྔའི་ཚོགས་ཚང་བས་བསྙེན་པར་རྫོགས་པར་བྱ་སྟེ། མཛོད་
རང་འགྲེལ་ལས། སོ་སོར་ཐར་ཞེས་པ། །གཞན་གྱི་རྣམ་རིག་བྱེད་སོགས་ཀྱི། །སོ་སོར་
ཐར་པའི་སྡོམ་པ་ནི་གལ་ཏེ། འདི་ལ་གཞན་གྱིས་རྣམ་པར་རིག་པར་བྱེད་ལ། འདི་ཡང་
གཞན་ལ་རྣམ་པར་རིག་པར་བྱེད་ན་གཞན་གྱི་རྣམ་པར་རིག་བྱེད་ལས་འཐོབ་བོ། །དེ་
ཡང་དེ་དགེ་འདུན་ནམ་གང་ཟག་ལས་ཏེ། དགེ་སློང་དང་། དགེ་སློང་མ་དང་། དགེ་སློབ་
མའི་སྡོམ་པ་རྣམས་ནི་དགེ་འདུན་ལས་སོ། །གཞན་དག་ནི་གང་ཟག་ལས་སོ། །བྱེ་བྲག་
ཏུ་སྨྲ་བ་འདུལ་བ་པ་རྣམས་ན་རེ། རྣམ་པ་བཅུས་བསྙེན་པར་རྫོགས་སོ་ཞེས་ཟེར་བ་བསྡུ་
བའི་ཕྱིར་སོགས་པའི་སྒྲ་སྨོས་ཏེ། ཞེས་སོར་སྡོམ་ཐོབ་བྱེད་ཀྱི་རྒྱུ་ད་ཆོག་དངོས་སུ་སྨོས་
ནས་སོགས་ཁོངས་སུ་བསྡུས་ཏེ་བསྟན་བྱ་བསྙེན་པར་རྫོགས་ཚུལ་བཅུ་བགྲངས་པ་གང་
ཞིག བཅུ་པོ་དེ་ལས་བཅུ་ཚོགས་དང་ལྔ་ཚོགས་གཉིས་གསོལ་བཞིའི་སྔོན་ཆོག་འབའ་
ཞིག་ཡིན་པར་གྲུབ་པའི་ཕྱིར་རོ། །དེ་ལས་གསུངས་པའི་བཅུ་པོའི་ནང་ཚན་ཚུར་ཤོག་
གིས་བསྙེན་རྫོགས་མཛད་པའི་གྲགས་པ་ནི་ཉེ་བའི་ལྔ་སྡེའི་གྲགས་པ་མིན་པར་གསུངས་
ཏེ། ཉེ་བའི་ལྔ་སྡེའི་གྲགས་པ་ནི་སྔོན་དགེ་བཟང་གི་གཙུག་ལག་ཁང་དུ་བྲོས་པ་སྟོན་པས་
བདེན་པ་ལ་བཀོད། དགེ་བསྙེན་བྱས་པས་དེའི་ཕ་མ་རིགས་རུས་ཀྱི་གཙོ་བོ་འཚོལ་དུ་
འོངས་པ་ལ། སྟོན་པས་ཆོས་བཤད་པས་གྲགས་པ་རྒྱན་གྱིས་བརྒྱན་བཞིན་དུ་དགྲ་
བཅོམ་པ་ཐོབ། དེ་རྣམས་ཀྱིས་འཁྲིད་པར་བརྩམས་པ་ན། སྟོན་པས། རྒྱན་གྱིས་བརྒྱན་
པར་བྱས་ཀྱང་ཆོས་སྤྱོད་ཅིང་། །དུལ་ཞིང་ཡང་དག་སྡོམ་ལ་ཚངས་པར་སྤྱོད། །འབྱུང་པོ་
ཀུན་ལ་ཆད་པ་སྤངས་པ་སྟེ། །དགེ་སློང་དགེ་སྦྱོང་དེ་ཡིན་བྲམ་ཟེའང་དེ། །ཞེས་གསུངས་
པའི་མོད་ལ་དགེ་སློང་གི་སྤྱོད་ལམ་དུ་གྱུར་པར་གསུངས་སོ། །གཞན་ལུང་མ་མོ་དང་མེ་
ཏོག་ཕྲེང་རྒྱུད་དང་འདུལ་བ་བསྡུ་བ་རྣམས་ལས་ཀྱང་ལྔ་ཚོགས་དང་བཅུ་ཚོགས་ཞེས་པས་
གསོལ་བཞིའི་སྔོན་ཆོག་ཀྱང་བསྟན་པར་མངོན་ཏེ། དེ་མ་ཡིན་ན། དེ་ལས་གཞན་པའི་
གསོལ་བཞིའི་སྔོན་ཆོག་སྟོན་བྱེད་ཀྱི་ཚིག་མེད་པའི་ཕྱིར་རོ། །དེ་བཞིན་དུ་དཔག་སྙེ་ལས།

བཅུ་ཚོགས་སམ་ལྔ་ཚོགས་ཀྱི་དགེ་འདུན་ལ་གསོལ་བ་བཏབ་པ་སྔོན་དུ་འགྲོ་བས།
གསོལ་བཞིའི་ལས་ཀྱིས་ཅིག་ཆར་རབ་ཏུ་བྱུང་བ་དང་བསྙེན་པར་རྫོགས་པར་བྱེད་པའི་
ཆོ་ག་ཉིད་ཡིན་ནོ། །ཞེས་དང༌། ལུང་རིགས་གཏེར་མཛོད་དང༌། ཤེས་བྱ་ཀུན་ཁྱབ་ཀྱི་
རང་འགྲེལ་སོགས་སུ་ཡང་དེ་བཞིན་དུ་གསུངས་སོ། །འོ་ན་སྔོན་ཆོག་གི་དུས་སུ་མཐའ་
དབུས་ཀྱི་མཚམས་ཀྱི་བཅས་པ་མཛད་ཟིན་ནམ་ཞེ་ན། དེ་མ་ཟིན་ཀྱང་མཐའ་དབུས་ཞེས་
སྔར་ནས་གྲགས་ཡོད་པས་སྤྱིར་བཏང་ཙམ་ལ་དགོངས་ནས་གསུངས་སོ། །དེ་ལ་བཅུ་
ཚོགས་དང་ལྔ་ཚོགས་གཉིས་གསོལ་བཞིའི་སྔོན་ཆོག་གི་དབང་དུ་བྱས་པ་མ་ཡིན་ཏེ།
ལུང་གཅིག་འཕྲོས་ལས་བཅུ་ཚོགས་དང་ལྔ་ཚོགས་ལས་ལོགས་སུ་གསོལ་བཞིའི་སྔོན་
ཆོག་བགྲངས་པའི་ཕྱིར་ཞེ་ན། ལུང་དེར་སྔོན་དང་ད་ལྟར་གྱི་ཆོ་ག་གཉིས་ཐ་དད་དུ་བགྲང་
བའི་དབང་དུ་བྱས་སོ། །ལྔ་སྡེ་བཟང་པོ་ལ་ཆོས་ཀྱི་འཁོར་ལོ་བསྐོར་བར་རྩོམ་པ་ན་དགེ་
སློང་དག་ཅེས་ལུང་ཕྲན་ཚེགས་ལས་གསུངས་པའི་དོན་ནི་ཕྲན་ཚེགས་འགྲེལ་པ་ལས།
དེ་ཁོ་ན་ཉིད་མ་མཐོང་བ་དང་། གསོལ་བ་དང་བཞིའི་ལས་ཀྱིས་བསྙེན་པར་མ་རྫོགས་པ་
དག་ལ་ཅིའི་ཕྱིར་དགེ་སློང་ལྔ་སྡེ་དག་ཅེས་གསུངས་ཤེ་ན། འདི་ལ་ཉེས་པ་ཡོད་པ་མ་ཡིན་
ཏེ། སློང་བའི་ཕྱིར་དགེ་སློང་ཞེས་གསུངས། ལྔ་སྡེ་དེ་དག་ཀྱང་ཆོས་བཞིན་གྱིས་སློང་བའི་
སྤྱོད་པས་སྲོག་འཛིན་པར་བྱེད་པའི་ཕྱིར་བཅོམ་ལྡན་འདས་ཀྱིས་དགེ་སློང་དག་ཅེས་
བསྟན་པ་ཡིན་ནོ། །ཡང་ན་དགེ་སློང་གི་དངོས་པོར་འགྱུར་བ་ལ་དགོངས་ནས། བཅོམ་
ལྡན་འདས་ཀྱིས་དགེ་སློང་ལྔ་སྡེ་དག་ཅེས་བོས་པ་ཡིན་ནོ་ཞེས་གསུངས་སོ། །མཛོད་
འགྲེལ་དུ་དྲི་བས་མཉེས་པས་ནི་ལེགས་སྦྱིན་ཞེས་པ་ལ། ལུང་མ་མོར་ཚེ་དང་ལྡན་པ་
འཆར་ལྡན་དྲིས་ནས་ལུང་བསྟན་པས་ཞེས་འབྱུང་བ་ནི་འགྱུར་ཁྱད་ཙམ་ཡིན་པས་གང་
ཟག་གཅིག་ཡིན་པར་གསུངས་པ་དང༌། ལུང་མ་མོར། ཕོ་ཉས་དང་། དགེ་འདུན་སྡེ་
གཉིས་ལས་བསྙེན་པར་རྫོགས་པའོ་ཞེས་དེ་གཉིས་སོ་སོར་བགྲངས་པ་ཡང་འགྱུར་ཉེས་
པ་སྟེ། ཕོ་ཉས་དགེ་འདུན་སྡེ་གཉིས་ལས་བསྙེན་པར་རྫོགས་པ་ཞེས་དེ་གཉིས་གཅིག་ཏུ་

བགྲང་དགོས་པར་མཁས་པ་དུ་མས་གསུངས་སོ། །མཛོད་འགྲེལ་ལས་བསྙེན་པར་
རྫོགས་ཚུལ་བཅུ་པོ་བགྲང་ཚུལ་ཡང་། སངས་རྒྱས་རང་སངས་རྒྱས་གཉིས་གཅིག་ཏུ་
བསྡོམས། བཅུ་ཚོགས་ལྔ་ཚོགས་སོ་སོར་བྱས་ནས་བཅུར་བཤད་པར་གསུངས་པ་དང་།
དང་པོ་གཉིས་སོ་སོར་བྱས། ཐ་མ་གཉིས་གཅིག་ཏུ་བསྡོམས་ནས་བཅུར་བཤད་པར་
འདོད་པའི་ལུགས་གཉིས་ཡོད་ཀྱང་། གྲངས་བགྲང་ཚུལ་ཙམ་ཡིན་པས་འགལ་བ་ཆེར་
མེད་དོ། །ད་ཆོག་གི་ཁྱད་པར་དུ་བྱས་པའི་བཅུ་ཚོགས་དང་ལྔ་ཚོགས་ནི་ཐོག་མར་ད་ཆོག་
གནང་སྟེ་བཅུ་ཚོགས་ཀྱིས་བསྙེན་རྫོགས་མཛད་པ་དང་། དེའི་རྗེས་སུ་ཡུལ་མཐའ་འཁོབ་
ཏུ་ལྔ་ཚོགས་ཀྱིས་བསྙེན་རྫོགས་སྒྲུབ་པར་གནང་བ་སྟེ། འཕགས་པ་ཀཱ་ཏྱཱ་ནས་གྲོ་ཞིན་
སྐྱེས་བཅུ་ཚོགས་ཀྱིས་བསྙེན་པར་རྫོགས་པ་གང་ཞིག འཕགས་པ་ཀཱ་ཏྱཱ་ནས་གྲོ་ཞིན་
སྐྱེས་ལ་ཕྲིན་བསྐུར་ནས་སངས་རྒྱས་ལ་ཞུས་པའི་ངོར་ལྔ་ཚོགས་ཀྱི་ད་ཆོག་ཐོག་མར་
གནང་བའི་ཕྱིར་ཏེ། ལུང་ཀོ་ལྤགས་ཀྱི་གཞི་ལས། རྡོ་ཅན་ཞེས་བྱ་བའི་ཡུལ་གྱི་མཐའ་ན་
དགེ་སློང་གི་ཚོགས་ཉུང་སྟེ་གྲངས་བཅུར་བསྐང་བར་དཀའ་ནས། དེས་དེ་ཟླ་བ་གསུམ་དུ་
དགེ་ཚུལ་དུ་བཞག་གོ །ཞེས་དང༌། ཚོགས་ཀྱི་གྲངས་ཀྱང་བཅུར་བསྐངས་ནས་དེས་དེ་
བསྙེན་པར་རྫོགས་པར་བྱས་སོ། །ཞེས་དང༌། ཞུ་བ་ལྔ་པོ་འདི་དག་ཀྱང་ཞུས་ཤིག་
བཙུན་པ་རྡོ་ཅན་ཞེས་བྱ་བའི་ཡུལ་གྱི་མཐའ་ན་དགེ་སློང་ཉུང་བས་གྲངས་བཅུར་བསྐང་བ་
དཀའ་ན། དེ་ལ་ཇི་ལྟར་བདག་གིས་བསྒྲུབ་པར་བགྱི། ཞེས་སོགས་ཀྱི་ཕྲིན་དང་། ལན་དུ།
བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། ཡུལ་མཐའ་འཁོབ་
རྣམས་སུ་འདུལ་བ་འཛིན་པ་དང་ལྔའི་ཚོགས་ཀྱིས་བསྙེན་པར་རྫོགས་པ་དང་ཞེས་
སོགས་གསུངས་པའི་ཕྱིར་རོ། །དེའི་རྗེས་སུ་ཉེ་བར་འཁོར་གྱིས། མཐའ་དབུས་ཀྱི་ས་
མཚམས་ཞུས་ནས་མཐའ་དབུས་ཀྱི་མཚམས་ཀྱང་གསུངས་སོ། །དེས་ན་སྔོན་ཆོག་བྱུང་
བའི་དུས་ཀྱང་དངོས་བཏགས་ཀྱི་ཁྱད་པར་མ་བྱས་པའི་སྔོན་ཆོག་ཙམ་ནི་སངས་མ་རྒྱས་
པའི་སྔོན་རོལ་ནས་མྱ་ངན་ལས་འདའ་ཁའི་བར་དུ་སྟེ། དཔག་སྙེ་ལས། རང་བྱུང་ནི་སྟོན་

པ་སངས་མ་རྒྱས་པའི་སྔོན་རོལ་དུ་བྱུང་ཞིང་། ཞེས་གསུངས་པ་ལྟར་སྟོན་པ་སངས་མ་
རྒྱས་པའི་སྔོན་དུ་རང་སངས་རྒྱས་རང་བྱུང་གིས་བསྙེན་པར་རྫོགས་པ་ཡོད་དོ། །སངས་
རྒྱས་ནི་ཐེག་དམན་གྱི་འདུལ་བའི་ལུགས་ལ་སྔར་མཆོད་རྟེན་རྣམ་དག་གི་དྲུང་དུ་རབ་ཏུ་
བྱུང་ནས་ཕྱིས་སངས་རྒྱས་སྐབས་བསྙེན་པར་རྫོགས་པ་ཡིན་ཏེ། ལོ་ཆེན་དྷརྨ་ཤྲཱིས་མཛད་
པའི་སྔ་འགྱུར་སྡོམ་རྒྱུན་གྱི་མཁན་བརྒྱུད་རྣམ་ཐར་ལས། ཁྱིམ་ནས་ཁྱིམ་མེད་པར་རབ་ཏུ་
བྱུང་ཞིང་ལོ་དྲུག་ཏུ་དཀའ་བ་སྤྱད་དེ། རྡོ་རྗེ་གདན་དུ་བྱང་ཆུབ་ཀྱི་ཤིང་དྲུང་དུ་བཞུགས་
ནས་དགུང་ལོ་སོ་ལྔ་པ་ལ་ས་ག་ཟླ་བའི་ཉའི་སྲོད་ལ་བདུད་བཏུལ་ཞིང་སྐྱ་རེངས་འཆར་
བར་ཕྱོགས་པ་ན། མངོན་པར་རྫོགས་པར་སངས་རྒྱས་ཏེ། དེའི་ཚེ་རང་བྱུང་གིས་བསྙེན་
པར་རྫོགས་པར་གྱུར་ཏོ། །ཞེས་དང༌། བུ་སྟོན་འདུལ་ཊཱིཀ་སྙིང་པོ་རབ་གསལ་ལས།
ཚུར་ཤོག་དང་གསོལ་བཞིའི་ལས་ཀྱིས་ཅིག་ཆར་རབ་ཏུ་བྱུང་བ་ལ་རབ་བྱུང་དང་བསྙེན་
རྫོགས་ཅིག་ཆར་ཐོབ་ལ། ཐམས་ཅད་ལ་མ་ངེས་ཏེ། སངས་རྒྱས་དང་རང་སངས་རྒྱས་ལྔ་
སྡེ་བཟང་པོ་སོགས་རབ་བྱུང་སྔར་དང་བསྙེན་རྫོགས་ཕྱིས་ཐོབ་པའི་ཕྱིར་ཞེས་གསུངས་པ་
ལྟར་རོ། །ལྕི་ཆོས་ཁས་བླངས་ནི་ད་ལྟར་གྱི་ཆོ་གའི་རྗེས་སུ་བྱུང་བ་དང་། ཀུན་ཏུ་རྒྱུ་རབ་
བཟང་ནི་སྟོན་པ་འདའ་ཁར་ཚུར་ཤོག་གིས་བསྙེན་པར་རྫོགས་པར་གསུངས་སོ། །སྔོན་
ཆོག་མཚན་ཉིད་པ་ནི་སངས་རྒྱས་ནས་རིང་པོ་མ་ལོན་ནས་བྱུང་སྟེ་ད་ཆོག་བྱུང་བའི་བར་
དུའོ། །བཞི་པ་གཞུང་དོན་ནི། དགེ་འདུན་ཐམས་ཅད་འདུས་པ་ན་ཆ་ལུགས་འདི་བཞིན་
བྱས། རྒན་རིམ་ལ་ཕྱག་འཚལ་ཏེ་ཐལ་མོ་སྦྱར། ཙོག་ཙོག་པོར་འདུག་ཅིང་གསོལ་བ་
བཏབ་པར་གྱུར་པ་གསུམ་དང་། གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་དབྱུང་
བ་དང་། བསྙེན་པར་རྫོགས་པ་ཉེ་བར་བསྒྲུབས་པར་གྱུར་པ་ལྟ་བུ་ནི་སྔོན་གྱི་ཆོ་
གའོ། །ཞེས་གསུངས་ཏེ། སྡོམ་པ་བླངས་པའི་ཡུལ་དགེ་འདུན་མཚམས་ནང་དེ་ན་དགེ་
སློང་ཇི་སྙེད་གནས་པ་ཐམས་ཅད་ལས་ཀྱི་གནས་དེར་འདུས་ཏེ་ཚོགས་པ་ན་སྡོམ་པ་ལེན་
པ་པོ་དེས་སྐྲ་དང་ཁ་སྤུ་བྲེགས་ཆོས་གོས་གསུམ་བགོས་ཏེ་ཆ་ལུགས་ཆོས་འདི་པའི་ཉན་

ཐོས་ཀྱི་དགེ་སློང་བཞིན་རྫོགས་པར་བྱས། དགེ་འདུན་སྤྱི་ལ་དམིགས་ཤིང་བསླབ་པ་
རྒན་རིམ་ལ་ངོས་གཏད་ནས་ཡན་ལག་ལྔ་ས་ལ་བཙུགས་པའི་ཕྱག་འཚལ་ཏེ། དེ་ནས་
ལག་པ་གཉིས་ཐལ་མོ་སྦྱར་ཞིང་པུས་མོ་གཉིས་གྱེན་དུ་ཙོག་པོར་འབྱུང་བས་ཙོག་ཙོག་
པོར་འདུག་ཅིང་། རང་ཉིད་ཀྱིས་ལུང་དང་ཀརྨ་ཤ་ཏཾ་ལས་གསུངས་པ་བཞིན་དགེ་འདུན་
བཙུན་པ་རྣམས་དགོངས་སུ་གསོལ། སོགས་ནས། བདག་རབ་ཏུ་དབྱུང་དུ་གསོལ། །
བསྙེན་པར་རྫོགས་པར་མཛད་དུ་གསོལ་ཞེས་གསོལ་བ་བཏབ་པར་གྱུར་པ་ལན་གསུམ་
དང༌། དེ་ནས་དགེ་སློང་གཅིག་གིས་དགེ་འདུན་བཙུན་པ་རྣམས་གསན་དུ་གསོལ།
སོགས་གསོལ་བ་གཅིག་དང་བརྗོད་པ་གསུམ་སྟེ་གྲངས་བཞིའི་ལས་ཀྱིས་ཅིག་ཆར་རམ་
དུས་གཅིག་ཏུ་ཁྱིམ་པའི་རྟགས་སྤོང་བ་དང་། རབ་ཏུ་བྱུང་བའི་རྟགས་ཡང་དག་པར་ལེན་
པའི་རབ་ཏུ་བྱུང་བ་བར་མ་དང༌། བསྙེན་པར་རྫོགས་པ་དགེ་སློང་གི་སྡོམ་པ་ཉེ་བར་
བསྒྲུབས་པར་གྱུར་པ་སྟེ། གང་ལས་ནོད་པ་ཡུལ་དང༌། གང་གིས་ནོད་པ་རྟེན་དང༌།
གུས་པ་བསྟེན་པའི་སྤྱོད་ལམ། ཇི་ལྟར་ནོད་པའི་ཆོ་ག མཐར་འབྲས་བུ་སྐྱེ་ཚུལ་ཏེ།
གཞན་དང་མི་འདྲ་བའི་ཁྱད་པར་ལྔ་དང་ལྡན་པ་དེ་ལྟ་བུ་ནི་སྔོན་གྱི་ཆོ་གའོ། །དེའི་ཤུགས་
ཀྱིས་ཁྱད་པར་དེ་ལྟ་བུ་དང་མི་ལྡན་པ་རྣམས་ནི་སྔོན་གྱི་ཆོ་ག་མ་ཡིན་ནོ་ཞེས་བསྟན་ཏེ།
ཊི་ཀ་ལས། ལྟ་བུ་ཞེས་བྱ་བའི་སྒྲ་ནི་རྣམ་པའི་ཚིག་ཡིན་ཏེ། སྔོན་གྱི་ཆོ་གའི་རྣམ་པ་ནི་དེ་
ལྟ་བུར་རིག་པར་བྱའི། རྣམ་པ་གཞན་ནི་མ་ཡིན་ནོ་ཞེས་བྱ་བའི་ཐ་ཚིག་གོ །ཞེས་
གསུངས་སོ། །ཊི་ཀའི་ལུང་འདིའི་དོན་མཚོ་ཊིཀ་ཏུ། དེའི་དགོངས་པ་ནི་སྔོན་གྱི་ཆོ་གའི་
རྣམ་པ་ནི་རབ་བྱུང་དང་བསྙེན་རྫོགས་དུས་གཅིག་ཏུ་ཐོབ་པར་བྱེད་པའི་རྣམ་པ་དེ་ལྟ་བུར་
རིག་པར་བྱའི། རྣམ་པ་གཞན་རིམ་གྱིས་ཐོབ་པ་ནི་མ་ཡིན་ནོ་ཞེས་པ་སྟེ། སྐབས་འདི་
ཉིད་ཀྱི་ཊཱི་ཀ་ལས། དུས་གཅིག་ཁོ་ནར་དེ་གཉིས་ཀ་ཉེ་བར་བསྒྲུབས་པར་གྱུར་པ་སྟེ།
རིམ་གྱིས་ནི་མ་ཡིན་ནོ་གསུངས་པས་ཤེས་སོ་ཞེས་ཟེར་ཡང་། དེ་ཤེས་བྱེད་དུ་མི་འགྲོ་སྟེ།
ཤེས་བྱེད་དུ་དྲངས་པའི་ལུང་དེ་ནི་རྩ་བར། ཡུལ་དང་རྟེན་གྱི་ཁྱད་པར་སོགས་ཁྱད་པར་

གྱི་ཆོས་རྣམས་བཤད་པའི་ནང་ཚན་འབྲས་བུ་སྐྱེ་ཚུལ་གྱི་ཁྱད་པར་ཅིག་ཆར་དུ་ཞེས་པ་ཁོ་
ནའི་འགྲེལ་པ་ཡིན་པའི་ཕྱིར་ཏེ། ཊཱི་ཀ་ལས། ཅིག་ཆར་ཞེས་བྱ་བའི་སྒྲ་ནི་འདིར་དུས་
གཅིག་ཏུ་ཞེས་བྱ་བའི་ཐ་ཚིག་ཡིན་ནོ། །འདི་སྐད་བསྟན་ཏེ། དུས་མཉམ་དུ་ཅིག་ཆར་
དུས་གཅིག་ཁོ་ནར་དེ་གཉིས་ཀ་ཉེ་བར་བསྒྲུབས་པར་གྱུར་པ་སྟེ། རིམ་གྱིས་ནི་མ་ཡིན་ནོ་
ཞེས་ལུང་དེས། རྩ་བའི་ཅིག་ཆར་ཞེས་པ་ཁོ་ནའི་དོན་བཤད་པས་སོ། །རྩ་བ་རང་གི་
བབས་ལ་བརྟགས་ནའང་ལྟ་བུ་ཞེས་པས་ནི་དགེ་འདུན་ཐམས་ཅད་འདུས་པ་ན་ཞེས་པ་
ནས་ཅིག་ཆར་རབ་ཏུ་བྱུང་བ་དང་བསྙེན་པར་རྫོགས་པ་ཉེ་བར་བསྒྲུབས་པར་གྱུར་པ་
ཞེས་པའི་བར་ཐམས་ཅད་ལ་དེ་ལྟ་བུ་ཞེས་བསྟན་གྱི། ཅིག་ཆར་རབ་ཏུ་བྱུང་བ་དང་
བསྙེན་པར་རྫོགས་པ་ཉེ་བར་བསྒྲུབ་པར་གྱུར་པ་ཞེས་པ་ཁོ་ན་ལ་དེ་ལྟ་བུ་ཞེས་བསྟན་པ་
མིན་པར་ཤེས་སོ། །དེས་ན་ལྟ་བུ་ཞེས་བྱ་བའི་སྒྲ་ནི་རྣམ་པའི་ཚིག་ཡིན་ཏེ་སོགས་ཀྱི་
ཀའི་ལུང་དེས་ཀྱང་། རྩ་བར་དགེ་འདུན་ཐམས་ཅད་འདུས་པ་ན་ཞེས་པ་ནས་ཉེ་བར་
བསྒྲུབས་པར་གྱུར་པ་ཞེས་པའི་བར་གྱི་ཡུལ་དང་རྟེན་གྱི་ཁྱད་པར་སོགས་གོང་དུ་བཤད་
མ་ཐག་པ་ཐམས་ཅད་ལ་གོ་བར་འགྱུར་བའི་ལྟ་བུ་ཞེས་པའི་ཚིག་གི་དོན་བཤད་པ་ཡིན་
པར་གྲུབ་བོ། །བུ་སྟོན་རིན་པོ་ཆེའི་ཊི་ཀ་ལས་ཀྱང་། ལྟ་བུ་ཞེས་པ་ནི་རྣམ་པའི་ཚིག་སྟེ།
སྔོན་གྱི་ཆོ་གའི་རྣམ་པའམ་རྣམ་གཞག་ནི་དེ་ལྟ་བུའོ་ཞེས་བསྟན་པ་ཡིན་པར་གསུངས་སོ། །
ཡང་རྩ་བར་ལྟ་བུ་ནི་ཞེས་པའི་ཐད་ཀྱི་རང་གི་རྣམ་བཤད་ལས། ལྟ་བུའི་སྒྲ་ནི་རབ་ཏུ་དབྱེ་
བ་རྗོད་པར་བྱེད་པའོ། །སྔོན་གྱི་ཆོ་ག་ཞེས་བྱ་བ་ནི་ད་ལྟར་བྱུང་བའི་ཆོ་ག་ལས་སྔ་རོལ་ཏུ་
འདི་ལྟ་བུའི་རབ་ཏུ་དབྱེ་བ་ཅན་ཞེས་པའི་དོན་ཡང་། སྔོན་གྱི་ཆོ་ག་ཞེས་བྱ་བ་ནི་ད་ལྟར་
བྱུང་བའི་ཆོ་ག་ལས་སྔ་རོལ་ཏུ་ཇི་སྐད་བཤད་པའི་ཡུལ་གྱི་ཁྱད་པར། རྟེན་གྱི་ཁྱད་པར་
སོགས་འདི་ལྟ་བུའི་རབ་ཏུ་དབྱེ་བ་ཅན་ཡིན་ཞེས་པའི་དོན་ཏེ། འདི་ལྟ་བུའི་ཞེས་ཉེ་ཚིག་
སྦྱར་བའི་ཕྱིར་དང་། གལ་ཏེ་དེ་ལྟར་མ་ཡིན་པར་ཚུར་ཤོག་ལ་སོགས་པ་ལ་གོ་ན་རང་གི་
རྣམ་བཤད་ཀྱི་ལུང་དེའི་ད་ལྟར་བྱུང་བའི་ཆོ་ག་ལས་སྔ་རོལ་ཏུ་ཞེས་པའི་རང་ཚིག་དེ་དང་

ཡང་འགལ་བའི་ཕྱིར་ཏེ། ཚུར་ཤོག་ད་ལྟར་གྱི་ཆོ་གའི་རྗེས་སུ་ཡང་བྱུང་བ་དང་ལྕི་ཆོས་
ཁས་བླངས་ནི་ད་ལྟར་གྱི་ཆོ་གའི་རྗེས་སུ་བྱུང་བའི་ཕྱིར་རོ། །སྐབས་འདིའི་རབ་ཏུ་བྱུང་བ་
ནི་མཁས་པ་འགས་བར་མ་རབ་བྱུང་མ་ཡིན་པར་གསུངས་ཀྱང་། བར་མ་རབ་བྱུང་ཡིན་ཏེ།
གཞི་འགྲེལ་ལས། རབ་ཏུ་བྱུང་བ་ཞེས་བྱ་བ་ནི་སྡོམ་པ་ཡང་མ་ཡིན་སྡོམ་པ་མ་ཡིན་པ་
ཡང་མ་ཡིན་པའི་ངོ་བོ་ཉིད་ཀྱི་རབ་ཏུ་བྱུང་བ་ཐོབ་པར་མཛད་པའོ། །ཞེས་གསུངས་པའི་
ཕྱིར་རོ། །སྔོན་གྱི་ཆོ་ག་དེ་ལ་བརྟེན་ནས་དགེ་བསྙེན་དང་དགེ་ཚུལ་གྱི་སྡོམ་པ་ཐོབ་པ་
མེད་དེ། དེ་བར་མ་རབ་བྱུང་དང་བསྙེན་རྫོགས་ཅིག་ཆར་དུ་སྒྲུབ་པའི་ཆོ་ག་ཡིན་པའི་ཕྱིར་
རོ། །གསོལ་བཞི་དེ་དགེ་སློང་མའི་དགེ་འདུན་རྣམས་ཀྱིས་བུད་མེད་ལ་རབ་བྱུང་དང་
བསྙེན་རྫོགས་ཀྱི་སྡོམ་པ་ཅིག་ཆར་དུ་སྟེར་བྱེད་ཀྱང་ཡིན་ནོ། །གཉིས་པ་ད་ལྟར་གྱི་ཆོ་ག་
ལ་བཞི་ལས། དང་པོ་གླེང་གཞི་ནི། བཅོམ་ལྡན་འདས་སངས་རྒྱས་ནས་ལོ་དྲུག་ལོན་
པའི་ཚེ་ན་སྔོན་ཆོག་གིས་བསྙེན་པར་རྫོགས་པ་དག་མཁན་པོ་དང་སློབ་དཔོན་མེད་པས་
ལེགས་པར་མ་སྦྱངས་པ་དང་། ལེགས་པར་མ་བགོས་པ་དང་། སྒྲ་མཐོན་པོ་དང༌། སྒྲ་
ཆེན་པོ་དང་། རྒོད་བག་གི་སྤྱོད་ལམ་གྱིས་བྲམ་ཟེ་དང་ཁྱིམ་བདག་གི་ཁྱིམ་དུ་ཟས་དང་
སྲན་ཚོད་སློང་བ་དང་སློང་དུ་འཇུག་ཅིང་། བསྟན་པ་དང་འགལ་བར་བྱེད་པས་མུ་སྟེགས་
ཅན་རྣམས་སྨོད་པ་དང་། ཕྱར་ཁ་གཏོང་བ་དང༌། ཁ་ཟེར་བར་བྱེད་དོ། །ནད་པ་ཞིག་ཀྱང་
ནད་གཡོག་མེད་པས་ཤི་བའི་སྐབས་དེ་སྟོན་པ་ལ་ཞུས་པས་སྟོན་པས། ངའི་ཉན་ཐོས་
རྣམས་གཅིག་གིས་གཅིག་བསྡུ་བའི་ཕྱིར་དང༌། ནད་པ་རྣམས་ལ་རིམ་གྲོ་བྱ་བའི་ཕྱིར་
མཁན་པོ་དང་སློབ་དཔོན་དག་གིས་རབ་ཏུ་དབྱུང་བ་དང་བསྙེན་པར་རྫོགས་པར་གནང་
ངོ་ཞེས་བཀའ་བསྩལ་ཏོ། །དེ་དག་གིས་མཁན་སློབ་མི་ཤེས་ནས་ཞུས་པས། མཁན་པོ་
གཉིས་སློབ་དཔོན་ལྔ་མཚན་ཉིད་དང་བཅས་པ་གསུངས་སོ། །གཉིས་པ་དགོས་པ་ནི།
སྒྲིབ་པ་ཤས་ཆེ་ཞིང་སྨིན་པ་ཤས་ཆུང་བའི་ད་ལྟར་གྱི་གདུལ་བྱ་རྣམས་ཚེགས་ཆེན་པོའི་སྒོ་
ནས་རྗེས་སུ་གཟུང་བར་བྱ་བའོ། །གསུམ་པ་ངོ་བོ་ནི། སྔོན་ཆོག་གི་རྗེས་སུ་བཅས་པའི་

སྒྲུབ་བྱེད་ཀྱི་ཆོ་ག་གང་ཞིག་ལས་དང་སྔགས་ཚིག་གང་རུང་གི་ངོ་བོར་གྱུར་པའོ། །བཞི་པ་
ཚིག་གི་དོན་ལ་གསུམ། སྡོམ་པ་མ་འཐོབ་པ་ཐོབ་པར་བྱེད་པའི་ཐབས་དང་། ཐོབ་པ་མི་
ཉམས་པར་སྲུང་བའི་ཐབས་དང་། འགལ་རྐྱེན་བར་ཆད་ཀྱི་རྣམ་གཞག་གོ །དང་པོ་ལ་
གསུམ། ད་ལྟར་གྱི་ཆོ་ག་རྒྱུ་ཕུན་སུམ་ཚོགས་པར་བྱ་བའི་ཕྱིར་མཁན་པོ་ལ་བརྟེན་དགོས་
པར་བསྟན་པ་དང༌། དེ་ལ་བརྟེན་ནས་ཚིགས་སྔ་མ་དགེ་ཚུལ་དུ་སྒྲུབ་པའི་ཆོ་ག་དང༌།
ཚིགས་ཕྱི་མ་བསྙེན་རྫོགས་སུ་སྒྲུབ་པའི་ཆོ་གའོ། །དང་པོ་ནི། རབ་ཏུ་འབྱུང་བ་དང་བསྙེན་
པར་རྫོགས་པ་དེའི་ཕྱིར་དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ། །
ཞེས་གསུངས་ཏེ། ད་ལྟར་གྱི་ཆོ་གས་རབ་ཏུ་བྱུང་བ་དང་བསྙེན་པར་རྫོགས་པར་འདོད་པ་
རྣམས་རབ་ཏུ་འབྱུང་བ་དང་བསྙེན་པར་རྫོགས་པ་དེའི་ཕྱིར་དུ་མཚན་ཉིད་དང་ལྡན་པའི་
དགེ་སློང་འགའ་ཞིག་སྟེ་གང་ཡང་རུང་བ་ལ་ཞེས་པའི་དོན་ཏེ། ཊཱི་ཀ་ལས། གང་ཁོ་ན་ལ་
གནས་ཏེ་རབ་ཏུ་འབྱུང་བ་དེ་ཁོ་ན་ལ་གནས་ཏེ་རྫོགས་པར་བསྙེན་པར་ངེས་པ་མ་ཡིན་གྱི།
འདི་ལྟར་འདོད་པས་འཇུག་པར་རིག་པར་བྱ་སྟེ། དེའི་ཕྱིར་འགའ་ཞིག་ལ་ཞེས་བྱ་བའི་
ཚིག་སྨོས་སོ། །ཞེས་པ་ལྟར་རོ། །དེའང་བརྟན་མཁས་ཀྱི་ཡོན་ཏན་གཉིས་དང་ལྡན་པའི་
མཁན་པོ་ཉིད་དུ་གནས་པ་ལའོ་སྟེ་བརྟེན་པ་ལས་རབ་ཏུ་བྱུང་བ་དང་བསྙེན་པར་རྫོགས་
པའི་སྡོམ་པ་ཉེསཾ་མེད་ཕུན་ཚོགས་སྐྱེ་བ་ཡོད་ཀྱི་མི་གནས་པ་ལས་མེད་དོ། །རབ་ཏུ་བྱུང་
བ་མཁན་པོ་ལ་གནས་ཞེས་བསྟན་པས་དགེ་ཚུལ་གྱི་སྡོམ་པ་ཡང་མཁན་པོ་ལ་བརྟེན་ཅིང་
གནས་ཞེས་དོན་གྱིས་གོ་སྟེ། དགེ་ཚུལ་གྱི་སྡོམ་པ་ནི་རབ་ཏུ་བྱུང་བ་ལ་གནས། རབ་ཏུ་
བྱུང་བ་ཡང་མཁན་པོ་ལ་གནས་པས་སོ། །གཉིས་པ་ལ་གཉིས། སྦྱོར་བ་དང་། དངོས་
གཞིའི་ཆོ་གའོ། །དང་པོ་ལ་ཡང་བཞི་ལས། དང་པོ་རྒྱུད་དག་པར་བྱ་བའི་ཕྱིར་བར་ཆད་
དྲི་ཞིང་ཡོངས་སུ་དག་པ་གཟུང་བའི་ཚུལ་ནི། དང་པོའི་མཁན་པོ་ཉིད་ཀྱིས་བར་ཆད་དྲིས་
ནས་ཡོངས་སུ་དག་པ་ལ་སྐབས་དབྱེའོ། །ཞེས་གསུངས་ཏེ། དང་པོའི་མཁན་པོ་སྟེ་དགེ་
ཚུལ་གྱི་མཁན་པོ་ནི་གཞན་གྱི་མཁན་པོ་ཉིད་བས་དང་པོ་ཡིན་པས་དགེ་ཚུལ་གྱི་མཁན་

པོའི་སྟ་གོན་ལ་གནས་པ་ཉིད་ཀྱིས། རབ་བྱུང་བྱེད་པར་འདོད་པ་འོང་ཞིང་རབ་ཏུ་དབྱུང་
བར་གསོལ་ན། ཁྱོད་མུ་སྟེགས་ཅན་མ་ཡིན་ནམ་སོགས་སྐྱེ་ཁྱད་གནས་པ་མཛེས་པའི་
བར་ཆད་རྣམས་དྲིས་ནས་བར་ཆད་དང་མི་ལྡན་པར་ཡོངས་སུ་དག་པ་ལ། འོ་ན་ངས་
ཁྱོད་རབ་ཏུ་དབྱུང་ངོ་ཞེས་སྐབས་དབྱེའོ། །དེའང་རྒྱུད་དག་པ་བསྟན་པ་ལ་བཅུག་པས་
གང་ཟག་དེ་དང་། སངས་རྒྱས་ཀྱི་བསྟན་པ་ལ་ཕན་ཞིང་། རང་གིས་ཀྱང་བསྟན་པ་ལ་བྱ་
བ་བྱས་པ་ཡིན་ཏེ། ལུང་ལས། ཀུན་དགའ་བོ། ཁྱོད་ཀྱིས་གཞན་གྱི་མཁན་པོ་དང་སློབ་
དཔོན་བྱས་ནས་རབ་ཏུ་འབྱུང་བ་དང་བསྙེན་པར་རྫོགས་པར་བྱས་ན་ང་ལ་བྱ་བ་བྱས་པ་
ཡིན་ནོ། །ཞེས་གསུངས་པ་ལྟར་རོ། །ཡོངས་སུ་མ་དག་ན་སྐབས་མི་དབྱེའོ་ཞེས་ཤུགས་
ཀྱིས་བསྟན་ཏེ། དེའང་བར་ཆད་དང་ལྡན་ན། འོ་ན་སོང་ཞིག་ཅེས་བརྗོད་ནས་སྤང་
དགོས་ཏེ། རྒྱུད་དེ་ལ་སྡོམ་པ་མི་སྐྱེ་བ་དང༌། སྐྱེས་ཀྱང་མི་གནས་པ་དང༌། གནས་ཀྱང་
དགེ་བ་ལ་སྦྱོར་མི་ནུས་པས་ཁྱད་པར་དུ་མི་འགྱུར་བ་དང་། གཞན་མ་དད་པས་སྐུར་
འདེབས་དང་འཕྱ་སྨོད་ཀྱི་གཞིར་འགྱུར་བ་དང༌། བྱེད་མཁན་ལ་ཡང་ཉེས་པ་འབྱུང་བའི་
ཕྱིར་རོ། །དགེ་བསྙེན་རྐྱང་བ་སྒྲུབ་ན་བར་ཆད་དྲི་མི་དགོས་པར་མཁས་པ་དུ་མས་
གསུངས་ཀྱང་། ཁྱོད་ལོ་བཅོ་ལྔ་མ་ལོན་པ་མ་ཡིན་ནམ་སོགས་དམིགས་བསལ་འགའ་
ཞིག་མ་གཏོགས་བར་ཆད་རགས་རིམ་དགེ་བསྙེན་ལའང་དོན་གྱིས་ཐོབ་པས་དྲིས་
ནས་བར་ཆད་མེད་པར་ངེས་པར་བྱས་ཏེ་སྒྲུབ་ན་ལེགས་ལ། འོན་ཀྱང་དྲི་མི་དགོས་
པར་གསུངས་པ་ནི་བར་ཆད་ཀྱི་དབང་གིས་དགེ་བསྙེན་གྱི་སྡོམ་པ་མ་སྐྱེས་ཀྱང་། རབ་
ཏུ་བྱུང་བའི་ཕྱོགས་ཀྱི་སྡོམ་པ་མ་སྐྱེས་པའི་གང་ཟག་ལྟར་དགེ་འདུན་པའི་རྫས་ལ་
ལོངས་སྤྱོད་པ་དང་ལས་གྲལ་དུ་འཇུག་པ་ལ་སོགས་པའི་དགག་བྱ་ཚབས་ཆེ་བ་མེད་
པས་ཡིན་པ་འདྲའོ། །གཉིས་པ་བསྟན་པ་ལ་རིམ་གྱིས་བསླབ་པའི་ཕྱིར་སྡོམ་པ་སྦྱིན་པའི་
རིམ་པ་བསྟན་པ་ནི། དགེ་བསྙེན་ཉིད་དང་དགེ་ཚུལ་ཉིད་དང་དགེ་སློང་ཉིད་དག་གི་སྔ་མ་
བསྙེན་པར་མ་རྫོགས་པ་ལ་ཕྱི་མ་མི་བྱའོ། །ཞེས་གསུངས་ཏེ། དགེ་བ་ལ་ཉེ་བར་བསྙེན་

ཅིང་སྒྲུབ་པའི་དགེ་བསྙེན་ཉིད་དང༌། དགེ་བའི་ཚུལ་ལ་འཇུག་པའི་དགེ་ཚུལ་ཉིད་དང༌།
དགེ་བ་ཚོལ་ཞིང་ཆོས་དང་མཐུན་པའི་བསོད་སྙོམས་སློང་བའི་དགེ་སློང་ཉིད་དག་གི་སྔ་
མ་སྔ་མ་བསྙེན་པར་མ་རྫོགས་པ་སྟེ་ཉེ་བར་ཡང་དག་པར་མ་བསྒྲུབས་པ་ལ་ཕྱི་མ་ཕྱི་མ་
མི་བྱའོ། །ཕྱི་མ་ཕྱི་མ་བྱས་ན་བསྟན་པ་ལ་རིམ་གྱིས་མ་བསླབས་པ་དང༌། ཚིགས་ལས་
འདས་པའི་ཉེས་པར་འགྱུར་བའི་ཕྱིར་རོ། །སྔ་མ་མེད་པར་ཕྱི་མ་གཏན་མི་སྐྱེ་བ་ནི་མ་ཡིན་
ཏེ། ཚིགས་སྔ་མ་མེད་པ་ལ་ནི་ཉེས་བྱས་ཙམ་དུ་ཟད་དོ། །ཞེས་དང༌། ཊི་ཀ་ལས། ཉེས་
བྱས་ཙམ་དུ་ཟད་ཀྱི་དེ་ལ་ནི་སྡོམ་པ་སྐྱེའོ། །ཞེས་གསུངས་པའི་ཕྱིར་རོ། །གཞན་དེ་ལྟར་
ཡིན་ཡང་བར་མ་རབ་བྱུང་མེད་པར་དགེ་ཚུལ་གྱི་སྡོམ་པ་མི་སྐྱེ་སྟེ། ཊཱི་ཀ་ལས། དགེ་ཚུལ་
ཉིད་རབ་བྱུང་ཁོ་ན་ལ་བྱེད། ཅེས་གསུངས་པའི་ཕྱིར་ཞེ་ན། གཞུང་བླ་མའི་ནང་ཚན་གླེང་
གཞིའི་སྡོམ་ལས། རབ་ཏུ་མ་བྱུང་བསྙེན་པར་རྫོགས། །ཞེས་དང་། སྡོམ་དེའི་དོན་བཤད་
པའི་སྐབས་སུ། རབ་ཏུ་མ་བྱུང་བ་ཞིག་དགེ་སློང་དག་གིས་བསྙེན་པར་རྫོགས་པར་
བགྱིས་ན་བསྙེན་པར་རྫོགས་པ་ཞེས་བགྱིའམ་མ་རྫོགས་པ་ཞེས་བགྱི། ཨུ་པཱ་ལི་བསྙེན་
པར་ནི་རྫོགས་མོད་ཀྱི་བསྙེན་པར་རྫོགས་པར་བྱེད་པ་ནི་འདས་པ་དང་བཅས་པར་འགྱུར་
རོ། །ཞེས་རབ་ཏུ་མ་བྱུང་བར་དགེ་སློང་གི་སྡོམ་པ་སྐྱེ་བར་གསུངས་པས་དགེ་ཚུལ་ལྟ་ཅི་
སྨོས་པའི་ཕྱིར་རོ། །ཊི་ཀར་དགེ་ཚུལ་ཉིད་རབ་བྱུང་ཁོ་ན་ལ་བྱེད་ཅེས་པ་ཉེས་མེད་ཀྱི་ཆོ་
གའི་གོ་རིམ་གྱི་དབང་དུ་བྱས་སོ། །གསུམ་པ་དགེ་བསྙེན་གྱི་སྡོམ་པའི་ཆོ་ག་ཞར་བྱུང་དང་
བཅས་བསྟན་པ་ནི། སྐྱབས་སུ་འགྲོ་བར་ཁས་བླང་བའི་ཚིག་རྩོམ་པ་དང་། དགེ་བསྙེན་
ཉིད་དང་དགེ་ཚུལ་ཉིད་དུ་ཁས་བླང་བའི་ཚིག་བྱའོ། །དེའི་འོག་ཏུ་བསླབ་པ་བརྗོད་པ་
ཁས་བླང་བའི་ཚུལ་གྱིས་བྱའོ། །ཞེས་གསུངས་ཏེ། དགེ་ཚུལ་ལ་དགེ་བསྙེན་གྱི་སྡོམ་པ་
བླངས་པ་སྔོན་དུ་འགྲོ་དགོས་ཤིང་། བསྙེན་རྫོགས་ལ་དགེ་བསྙེན་དང་དགེ་ཚུལ་གྱི་སྡོམ་
པ་བླངས་པ་སྔོན་དུ་འགྲོ་དགོས་ན། དེ་གཉིས་སྦྱིན་ཚུལ་ནི། རྒྱ་གར་གྱི་འདུལ་འཛིན་ཁ་
ཅིག་གིས་སྐྱབས་སུ་འགྲོ་བའི་ཚིག་གིས་དགེ་བསྙེན་དང་དགེ་ཚུལ་དུ་ཁས་བླང་བའི་ཚིག་

གི་མགོ་མི་རྩོམ་པར། དང་པོ་སྐྱབས་འགྲོ་ཉི་ཚེ་ལན་གསུམ་བརྗོད་ནས་དེའི་འོག་ཏུ་དགེ་
བསྙེན་ནམ་དགེ་ཚུལ་དུ་གཟུང་དུ་གསོལ་ཞེས་བརྗོད་པར་འདོད་ཀྱང་། རང་ལུགས་ལ་
ལུང་གཞི་ལས་གསུངས་པ་ལྟར་དཀོན་མཆོག་གསུམ་ལ་སྐྱབས་སུ་འགྲོ་བར་ཁས་བླང་
བའི་ཚིག བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་
བཟུང་སྟེ་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་
མཆིའོ། །སོགས་ཀྱིས་དགེ་བསྙེན་དང་དགེ་ཚུལ་དུ་ཁས་བླང་བའི་ཚིག་གི་མགོ་རྩོམ་པ་
དང་། དེ་ནས་མཇུག་ཏུ་དགེ་བསྙེན་གྱི་སྐབས་ཡིན་ན། བདག་ཇི་སྲིད་འཚོའི་བར་དུ་དགེ་
བསྙེན་དུ་བཙུན་པས་གཟུང་དུ་གསོལ། ཞེས་དང་། དགེ་ཚུལ་གྱི་སྐབས་ཡིན་ན། དགེ་
ཚུལ་དུ་བཙུན་པས་གཟུང་དུ་གསོལ། ཞེས་དགེ་བསྙེན་ཉིད་དང་དགེ་ཚུལ་ཉིད་དུ་ཁས་
བླང་བའི་ཚིག་དང་བཅས་ལན་གསུམ་རྗེས་ཟློས་ཀྱི་ཚུལ་དུ་བརྗོད་པར་བྱའོ། །དེའང་
ལན་གསུམ་པའི་སྐབས་སུ་སློབ་མ་ལ་སྡོམ་པ་ཐོབ་ཅིང་སྡོམ་པ་སྦྱིན་པ་པོ་སློབ་དཔོན་དུ་
གྱུར་པ་ཡིན་པས་སློབ་དཔོན་གྱིས་གཟུང་དུ་གསོལ་ཞེས་བརྗོད་དགོས་སོ། །མཇུག་ཏུ་
སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ། །དེ་ནི་དགེ་བསྙེན་ནམ་དགེ་ཚུལ་
དུ་སྒྲུབ་པའི་ཐབས་ཡིན་ནོ་ཞེས་བྱ་བའི་དོན་ནོ། །བསྒྲུབ་བྱས་ཀྱང་ལེགས་སོ་ཞེས་བརྗོད་
པར་བྱའོ། །དེ་ཡང་གཞི་འགྲེལ་ལས། རབ་ཏུ་འབྱུང་བ་ལ་སོགས་པ་གང་ཟག་གིས་རང་
གི་དོན་དུ་བརྗོད་པ་ཐམས་ཅད་ལ་ཡང་ཆོ་ག་འདི་བཞིན་དུ་རིག་པར་བྱའོ། །ཞེས་རང་
དོན་དུ་སྔགས་བརྗོད་པ་ཐམས་ཅད་ལ་དེ་ལྟར་མཇུག་ཏུ་ཐབས་ལེགས་བརྗོད་དགོས་པར་
གསུངས་སོ། །རྗེས་ཟློས་བྱེད་པའི་སྐབས་ཐམས་ཅད་དུ་རྗེས་ཟློས་བྱེད་པ་དེ་དགེ་སློང་
མཐའ་དག་གིས་གསན་པ། ཟུར་མ་ཆག་ཅིང་མ་ནོར་བའི་བརྗོད་པ་དག་པ་ཞིག་དགོས་
པར་གསུངས་སོ། །དགེ་ཚུལ་ཉིད་དུ་སྡོད་ན་སྐབས་འདིར་དུས་གོ་ཡང་བརྗོད་དགོས་སོ། །
དེར་མ་ཟད་དགེ་བསྙེན་དུ་སྡོད་ནའང་དུས་གོ་བརྗོད་དགོས་པར་བུ་སྟོན་ཀྱི་ཊི་ཀ་དང་རྗེ་
བླ་མའི་གནམ་རྩེད་ལྡང་མ་སོགས་སུ་གསུངས་སོ། །ཁས་བླང་བའི་ཚིག་བརྗོད་པ་དེའི་

འོག་ཏུ་སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་
ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་
བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་ཇི་སྲིད་འཚོའི་
བར་དུ་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལྡོག་པར་བགྱིའོ། །སོགས་དགེ་
བསྙེན་གྱི་བསླབ་པ་ལྔ་དང་དགེ་ཚུལ་གྱི་བསླབ་པ་བཅུ་སྟེ་བསླབ་པ་བརྗོད་པ་ལ་སློབ་
དཔོན་གྱིས་འདི་དང་འདི་གྱིས་ཞེས་འདོམས་པ་མ་ཡིན་པར་རང་གིས་ཁས་བླངས་པ་ཡིན་
པས་ན་འདི་དང་འདི་སྤོང་ངོ་ཞེས་རང་གིས་ཁས་བླང་བའི་ཚུལ་གྱིས་ལན་གཅིག་བརྗོད་
པར་བྱའོ། །མཇུག་ཏུ་ཐབས་ལེགས་བྱའོ། །འདིར་དགེ་ཚུལ་གྱི་སྐབས་མིན་ཡང་སྐྱབས་
འགྲོ་རྩོམ་བྱེད་དུ་དགོས་པ་སོགས་འདྲ་བས་དགེ་བསྙེན་གྱི་ཞར་བྱུང་དུ་དགེ་ཚུལ་སྨོས་
པའོ། །གལ་ཏེ་དགེ་བསྙེན་དང་དགེ་ཚུལ་དཀྱུས་གཅིག་ཏུ་སྒྲུབ་ན་ནི་དགེ་བསྙེན་ལ་དུས་
གོ་དང་བསླབ་བརྗོད་མ་བྱས་ན་ཆོག་ཅིང་། དགེ་ཚུལ་དང་དགེ་སློང་དཀྱུས་གཅིག་ཏུ་སྒྲུབ་
ན་དགེ་ཚུལ་ལའང་དུས་གོ་དང་བསླབ་བརྗོད་མ་བྱས་ཀྱང་ཆོག་སྟེ། ཚིགས་ཕྱི་མ་ཕྱི་མ་
གཙོ་བ་དང་། ཚིགས་ཕྱི་མ་ཕྱི་མའི་ཁོངས་སུ་སྔ་མ་སྔ་མའི་བསླབ་བྱ་འདུ་བའི་ཕྱིར་རོ། །
སྣ་གཅིག་སྤྱོད་པ་དང་སྣ་འགའ་སྤྱོད་པ་སོགས་ཀྱི་ཆོ་ག་འདུལ་བ་ལུང་ལས་མི་སྣང་བས་
ཡོངས་རྫོགས་དགེ་བསྙེན་སྒྲུབ་པའི་ཆོ་ག་འདི་ཉིད་ཁ་སྤོས་ན་ཆོག་ཅེས་མཁས་པ་འགས་
གསུངས་སོ། །བཞི་པ་རྒྱུད་སྣོད་རུང་དུ་བྱ་བའི་ཕྱིར་རབ་ཏུ་བྱུང་བ་ལ་གཉིས། སྦྱོར་བའི་
ཆོ་ག དངོས་གཞིའི་ཆོ་གའོ། །དང་པོ་ལའང་གསུམ་ལས། དང་པོ་ངོ་ཚ་ཁྲེལ་ཡོད་ཀྱི་
བསམ་པ་བསྐྱེད་པའི་ཕྱིར་གནས་ལ་ཞུ་ཞིང་གསོལ་བ་གདབ་པ་ལ་གཉིས། དགེ་འདུན་
ལ་ཞུ་བ་དང༌། མཁན་པོར་གསོལ་བའོ། །དང་པོ་ནི། རང་གིས་དགེ་བསྙེན་ཉིད་དུ་ཉེ་
བར་བསྒྲུབས་ནས་དགེ་འདུན་ལ་ཞུ་བའི་དགེ་སློང་ལ་གཏད་པར་བྱའོ། །ཅི་ཡོངས་སུ་
དག་གམ་ཞེས་དྲིས་ལ་དག་ན་ཞུ་བར་བྱའོ། །ཐམས་ཅད་འདུས་པ་ལ་ཡང་རུང་། གནས་
ཁང་སོ་སོ་ན་འཁོད་པ་ལ་ཡང་རུང་ངོ་། །ཐམས་ཅད་ཀྱིས་གལ་ཏེ་ཡོངས་སུ་དག་ནའོ་

ཞེས་བརྗོད་པར་བྱའོ། །ཞེས་གསུངས་ཏེ། དེ་ལྟར་མཁན་པོ་རང་གིས་བསྒྲུབ་བྱ་དེ་དགེ་
བསྙེན་ཉིད་དུ་ཉེ་བར་བསྒྲུབས་ནས། དེ་ནས་དགེ་འདུན་ལ་རབ་ཏུ་འབྱུང་བའི་གནང་བ་
ཞུ་བའི་དགེ་སློང་ལ་འདི་དགེ་འདུན་ལས་རབ་ཏུ་བྱུང་བར་ཞུས་ཤིག་ཅེས་སམ་རབ་ཏུ་
བྱུང་བར་ཞུ་བའི་གྲོགས་དན་མཛོད་ཅིག་ཅེས་བྱ་བའི་ཚིག་གིས་གཏད་པར་བྱའོ། །ཞུ་བ་
པོ་དགེ་སློང་གིས་ཀྱང་ཅི་འདིའི་བར་ཆད་ཀྱི་ཆོས་རྣམས་ཡོངས་སུ་དག་གམ་ཞེས་མཁན་
པོ་ལ་དྲིས་ལ། མཁན་པོས་ཀྱང་ཡོངས་སུ་དག་གོ་ཞེས་ཁོ་ན་ཉིད་མཆི་ཡིན་གདའི་ཞེས་
ལན་གདབ་སྟེ། དག་ན་དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་
བགྱི་བ་འདི་མཁན་པོ་མིང་འདི་ཞེས་བགྱི་བ་ལས་རབ་ཏུ་བྱུང་བར་འཚལ་ཏེ། ཞེས་བྱ་བ་
ལ་སོགས་པའི་སྔགས་ཀྱི་ཚིག་གིས་དགེ་འདུན་ལ་རབ་ཏུ་འབྱིན་པའི་གནང་བ་ཞུ་བར་
བྱའོ། །མ་དྲིས་པར་ཞུ་བར་བྱེད་ན་འགལ་ཚབས་ཅན་དུ་འགྱུར་རོ། །ཞེས་ལུང་གཞི་ལས་
གསུངས་སོ། །འགལ་ཚབས་ཅན་དུ་འགྱུར་ཞེས་པའི་དོན་གཞི་འགྲེལ་ལས། འགལ་
ཚབས་ཅན་ཞེས་བྱ་བ་ནི་ཉེས་པ་དང་བཅས་པ་སྟེ། ཉེས་བྱས་ཀྱི་ལྟུང་བ་དང་ལྡན་པ་ཞེས་
བྱ་བའི་ཐ་ཚིག་གོ །ཞེས་སོ། །དེ་ལྟར་འདིར་འགལ་ཚབས་ཅན་ཞེས་པ་ཉེས་བྱས་ལ་གོ་
ཡང་སྐབས་ཐམས་ཅད་དུ་དེ་ལྟར་གོ་བའི་ངེས་པ་མེད་དེ། ལུང་རྣམ་འབྱེད་ཀྱི་འགྲེལ་བ་
ལས། འགལ་ཚབས་ཅན་ཞེས་བྱ་བ་ནི་འདིར་ཁ་ཅིག་ཏུ་ནི་སྦོམ་པོའོ། །ཁ་ཅིག་ཏུ་ནི་
དངོས་གཞིའོ། །ཞེས་གསུངས་པའི་ཕྱིར་རོ། །དེ་ཡང་འགལ་ཚབས་དང་འདས་པ་ནི་
འགྱུར་ཁྱད་ཙམ་ཡིན་པར་གསུངས་ཏེ། བཅས་པ་དང་འགལ་བ་དང་བཅས་པ་ལས་
འདས་པ་ཞེས་པའི་དོན་ནོ། །ཞུ་ཡུལ་དགེ་འདུན་ཐམས་ཅད་གནས་ཁང་གཅིག་ཏུ་འདུས་
པ་ལ་ཡང་ཞུར་རུང་། གནས་ཁང་སོ་སོ་ན་དགེ་སློང་བཞི་ཡན་ཆད་སྟན་གཅིག་ལ་འཁོད་
པ་ལུ་ཡང་ཞུར་རུང་ངོ༌། །དེ་ཡང་དང་པོ་ཞུ་ཡུལ་དགེ་སློང་རྣམས་ལ་བསྒྲུབ་བྱ་དེ་ལ་ཕྱག་
གསུམ་གསུམ་འཚལ་དུ་བཅུག་པ་ན། དགེ་སློང་རེ་རེ་བཞིན་གྱིས་ཚེ་དང་ལྡན་པ་འདིའི་
རྒྱུད་ལ་རབ་ཏུ་བྱུང་བ་དགེ་ཚུལ་གྱི་སྡོམ་པ་མྱུར་དུ་ཐོབ་པར་གྱུར་ཅིག ཅེས་བརྗོད་པར་

རྒྱལ་དབང་ལྔ་པའི་ལས་ཆོག་རྣམ་རྒྱལ་གསེར་མདོག་སོགས་སུ་གསུངས་སོ། །སྤྱིར་དགེ་
ཚུལ་གྱི་སྡོམ་པ་གང་ཟག་ལས་སྐྱེ་ཡང་འདིའི་ཞུ་ཡུལ་དགེ་འདུན་དུ་ལོངས་པ་དགོས་ཤིང་།
ཞུ་བ་དེ་མཁན་པོས་བྱེད་དུ་བཅུག་པ་ཡིན་པས་མཁན་པོ་ཞུ་བ་པོའི་ཕྱོགས་སུ་གཏོགས་
པས་ན་ཞུ་ཡུལ་མཁན་པོ་ལས་གཞན་དགེ་སློང་བཞི་སྡེ་དགོས་སོ། །དེའང་རོང་སྟོན་གྱིས་
མཛད་པའི་ཕྲེང་རྒྱུད་འགྲེལ་བ་ཚིག་དོན་རབ་གསལ་ལས། ཞུ་བའི་ཡུལ་ལ་དགེ་འདུན་
དུ་ལོངས་པ་ཞིག་དགོས་ཞེས་འགའ་ཞིག་འཆད་དེ། མདོ་རྩ་བ་ལས་དགེ་འདུན་ལའོ་
ཞེས་པ་དང༌། འདིར་ཡང་ཚོགས་ཀྱི་ནང་དུ་ཞེས་གསུངས་པས་སོ་ཞེའོ། །འགྲེལ་ཆུང་
ལས་ནི་གང་ཟག་ལ་ཞུ་བར་གསུངས་སོ། །དོན་འདི་ཡིན་ཏེ། ཕུན་སུམ་ཚོགས་པའི་ཡན་
ལག་ཏུ་དགེ་འདུན་དགོས་པར་བཤད་ཅིང་། དགོས་པ་འདྲ་བའི་ཕྱིར་གང་ཟག་ལ་ཡང་
ཞུའོ། །ཞེས་དང་། དགེ་ཚུལ་གྱི་སྡོམ་པ་ནི་གང་ཟག་ལས་ཀྱང་སྐྱེ་བས་ཞུ་བའི་སྐབས་སུ་
ཡང་གང་ཟག་ལ་ཞུ་བས་ཆོག་པར་མངོན་ནོ་ཞེས་བཤད་ཀྱང་། འགྲེལ་ཆུང་ལས་ནི་ལ་ལ་
ཞིག་མ་འོངས་ན་ཡང་གནས་གང་ལ་འདུག་པར་གནས་གནས་སུ་དྲི་ཞེས་པ་ཙམ་ལས་
གང་ཟག་ལ་ཞུ་བར་གསལ་བར་མ་གསུངས་པ་དང༌། ལུང་དང་ཀརྨ་ཤ་ཏཾ་སོགས་ལས་
དགེ་འདུན་ལ་ཞུ་བར་གསུངས་ཤིང༌། མཁས་གྲུབ་རྗེའི་སྡོམ་གསུམ་རྣམ་གཞག་ཐུབ་
བསྟན་བྱི་དོར་ལས། དགེ་ཚུལ་གྱི་སྡོམ་པ་གང་ཟག་ལས་སྐྱེ་ཞིང་དགེ་འདུན་ལས་སྐྱེ་བ་མ་
ཡིན་ཡང་། ཞུ་བའི་ཡུལ་དགེ་འདུན་དུ་ལོངས་པ་དགོས། ཞེས་གསུངས་པ་ལྟར་ཤེས་པར་
བྱའོ། །དེས་ན་ཞུ་བ་བྱེད་ཚེ་དགེ་སློང་དྲུག་དགོས་ཏེ། མཁན་པོ་དང་ཞུ་བ་པོ་གཉིས་ལས་
གཞན་པའི་ཞུ་ཡུལ་ལ་དགེ་སློང་བཞི་དགོས་པའི་ཕྱིར་རོ། །དེའི་ཕྱིར་དགེ་ཚུལ་སྒྲུབ་ཚེ་
དགེ་སློང་དྲུག་གི་གྲངས་ཚང་བར་བྱ་དགོས་སོ། །ཞུས་པ་ན་གྲལ་དེ་ན་འཁོད་པའི་དགེ་
སློང་ཐམས་ཅད་ཀྱིས་གལ་ཏེ་ཡོངས་སུ་དགུ་སྟེ་བར་ཆད་མེད་ན་རབ་ཏུ་དབྱུང་བར་བྱའོ་
ཞེས་བརྗོད་པར་བྱའོ། །མི་བརྗོད་ན་ཉེས་བྱས་འབྱུང་སྟེ། ལུང་གཞི་ལས། གལ་ཏེ་མི་
བརྗོད་ན་འགལ་ཚབས་ཅན་དུ་འགྱུར་རོ། །ཞེས་གསུངས་པའི་ཕྱིར་རོ། །གཉིས་པ་ནི།

མཁན་པོར་གསོལ་བར་བྱའོ། །ཞེས་གསུངས་ཏེ། དེ་ནས་མཁན་པོར་འོས་པ་ལ་བསྒྲུབ་
བྱ་དེས་སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་སློབ་དཔོན་ལ་
མཁན་པོར་གསོལ་གྱི། སློབ་དཔོན་བདག་གི་མཁན་པོ་མཛད་དུ་གསོལ། སོགས་ལན་
གསུམ་གྱི་སྒོ་ནས་མཁན་པོར་གསོལ་བར་བྱའོ། །མཇུག་ཏུ་ཐབས་ལེགས་བརྗོད་པར་
བྱའོ། །གཉིས་པ་ཆོས་འདི་པའི་བསམ་པ་བསྐྱེད་པའི་ཕྱིར་རྟགས་ཆ་ལུགས་སྦྱིན་པ་ནི།
གཙུག་ཕུད་མ་གཏོགས་པ་སྐྲ་དང་ཁ་སྤུ་བྲེག་པར་བྱའོ། །གཙུག་ཕུད་བྲེག་གོ་ཞེས་དྲིས་
ནས་སྟེར་ན་དེའོ། །ཁྲུས་བྱའོ། །མཁན་པོས་གོས་ངུར་སྨྲིག་དག་སྦྱིན་པར་བྱའོ། །རྐང་པ་
གཉིས་ལ་གཏུགས་ཏེ་བླང་བར་བྱའོ། །མཁན་པོས་བསྐོན་པར་བྱའོ། །ཞེས་གསུངས་ཏེ།
མཁན་པོར་གསོལ་བ་དེའི་འོག་ཏུ་མཁན་པོ་རང་ངམ་རང་གིས་བསྐོས་པའི་འདྲེག་མཁན་
གྱིས་རབ་ཏུ་འབྱུང་འདོད་པ་དེའི་གཙུག་ཕུད་བཞག་སྟེ་དེ་མ་གཏོགས་པ་སྐུ་དང་ཁུ་སྤུ་
ཚད་ལས་ལྷག་པ་བྲེག་པར་བྱའོ། །བྱ་འདུལ་འཛིན་བརྩོན་འགྲུས་འབར་གྱིས་མཛད་
པའི་འདུལ་ཊྰིཀ་འཐད་ལྡན་ལས། ཚད་ལས་ལྷག་ན་ཁྱིམ་པ་དང་མུ་སྟེགས་ཅན་གྱི་
རྟགས་སུ་གྱུར་པས་སྡོམ་པ་མི་སྐྱེའོ། །གོས་ཀྱི་རྟགས་ཀྱང་དེ་དང་འདྲའོ། །ཞེས་གསུངས་
སོ། །རབ་ཏུ་འབྱུང་བར་ངེས་མ་ངེས་ཤེས་པར་བྱ་བའི་ཕྱིར་གཙུག་ཕུད་ནི་རེ་ཞིག་གཞག་
གོ །གཙུག་ཕུད་གང་གི་ཚེ་བྲེག་ཅེ་ན། ཅི་གཙུག་ཕུད་བྲེག་གོ་སྟེ་བྲེག་གམ་ཞེས་དྲིས་ནས་
བྲེག་ཏུ་སྟེར་ན་གཙུག་ཕུད་དེ་བྲེག་པར་བྱའོ། །དེའང་ལས་ཆོག་འགར། མདུན་ནས་དྲི་
ཞིང་རྒྱབ་ནས་བྲེག་ཅེས་པ་ལྟར་བྱའོ། །གལ་ཏེ་མ་བྲེག་ཅེས་ཟེར་ན་འོ་ན་སོང་ཞིག་ཅེས་
བརྗོད་པར་བྱའོ། །སྐྲ་དང་ཁ་སྤུ་བྲེགས་ནས་དུས་དང་མཐུན་པའི་ཆུས་ཁྲུས་བྱའོ། །དེའང་
གྲུབ་ན་ལུས་རིལ་པོ་དང་། རྒས་པའམ་ན་བའམ་ཆུ་མ་འབྱོར་ན་ཡན་ལག་ལྔ་ཁྲུས་བྱའོ། །
དེ་ནས་མཁན་པོས་རབ་ཏུ་འབྱུང་བར་འདོད་པ་དེ་ལ་འདི་སྟོད་དུ་རྒྱུན་དུ་གྱོན་པར་བྱ་བའི་
ཆོས་གོས་བླ་གོས་ཞེས་བྱ་བ་སོགས་ཀྱི་ཆོ་ག་བརྗོད་ནས་གོས་ངུར་སྨིག་ལ་སོགས་པ་རུང་
བའི་ཚོན་གྱིས་ཁ་བསྒྱུར་བའི་བླ་གོས་དང་དེ་བཞིན་དུ་མཐང་གོས་དག་སྦྱིན་པར་བྱའོ། །

ལྷུང་བཟེད་ཀྱང་སྦྱིན་པར་ལུང་གཞི་དང་ཀརྨ་ཤ་ཏཾ་ལས་གསུངས་ལ། གདིང་བ་དང་ཆུ་
ཚགས་གཉིས་སྟེར་དགོས་པའི་གསལ་ཁ་མེད་ཀྱང་སྟེར་བ་ཕྱག་ལེན་ནོ། །བསྒྲུབ་བྱ་དེས་
ཀྱང་མཁན་པོའི་རྐང་པ་གཉིས་ལ་མགོས་གཏུགས་པའི་ཕྱག་འཚལ་ཏེ་ཆོས་གོས་དེ་དག་
བླང་བར་བྱའོ། །དེའི་འོག་ཏུ་མཁན་པོས་དེ་ལ་གོས་དེ་དག་བསྐོན་པར་བྱའོ། །གོས་
བསྐོན་པ་དེ་གྲོགས་དན་པ་ལ་བཅོལ་ཡང་རུང་བར་གསུངས་སོ། །སུས་བསྐོན་ཡང་སྨད་
གཡོགས་སྐྱོན་དྲུག་བྲལ། སྟོད་གཡོགས་སྐྱོན་གཉིས་བྲལ། གཉིས་ཀའང་ཡོན་ཏན་ཟླུམ་
པོར་བསྒོ་བའི་ཚུལ་སློབ་པའི་སྒོ་ནས་བསྐོན་དགོས་ཏེ། སྐབས་འདིར་གོན་ལུགས་བསླབ་
པ་ཡིན་པའི་ཕྱིར་རོ། །དེའང་བུ་སྟོན་གྱི་ལས་བརྒྱ་རྩ་གཅིག་གི་རྣམ་བཤད་ལས། ཤམ་
ཐབས་｛ཏེ་མཐང་གོས་｝ནི་ཉན་ཐོས་རྩ་བའི་སྡེ་བཞི་ལ་གོན་ལུགས་ཐ་དད་དེ། ཐམས་ཅད་ཡོད་
སྨྲའི་སྡེ་པའི་ལུགས་ཀྱིས་མདུན་དུ་ཁྲུ་གང་བསྣོལ། ཟུར་གཉིས་སུ་ཚོམ་བུ་གཉིས། རྒྱབ་
ཕྱལ་བར་བཞག་པ་ཡིན་ཟེར་ཏེ། གང་ལྟར་ཡང་སྐྱོན་དྲུག་སྤངས། ཡོན་ཏན་ཟླུམ་པོར་
བགོ་བར་བསླབ། བླ་གོས་ཀྱི་སྐྱོན་གཉིས་སྤང་ཞིང་། ཡོན་ཏན་ཟླུམ་པོར་བགོ་བར་བྱ་བ་
ལ་བསླབ་བོ། །ཞེས་གསུངས་སོ། །གསུམ་པ་བར་ཆད་སྤང་བའི་ཕྱིར་མཚན་བརྟག་པ་ནི།
མཚན་མ་ཚོར་བར་བརྟག་པར་བྱའོ། །ཞེས་གསུངས་ཏེ། སྐྱེས་པ་འདྲ་བའི་བུད་མེད་དང་
བུད་མེད་འདྲ་བའི་སྐྱེས་པ་ཡོད་ཆོག་པས་མཚན་གྱི་རྣམ་པ་གང་ཡིན་དང་། ཟ་མ་དང་མ་
ནིང་སོགས་ཀྱི་སྐྱོན་ཡོད་མེད་ཤེས་པའི་ཕྱིར་དུ་གོས་བསྐོན་པ་ན་དེའི་མཚན་རབ་ཏུ་འབྱུང་
བར་འདོད་པ་དེས་མ་ཚོར་བར་མཁན་པོས་བརྟག་པར་བྱའོ། །སྐབས་འདིར་ཁོ་ནར་
བརྟག་དགོས་པའི་ངེས་པ་མེད་དེ། ཁོ་བོས་ཁྱོད་རབ་ཏུ་དབྱུང་བར་བྱའོ་ཞེས་ཁས་བླངས་
པ་ནས་གོས་བསྐོན་པའི་བར་གང་ཡང་རུང་བར་བརྟག་ན་ཆོག་གོ །དགེ་སློང་ཡིད་ཆེས་པ་
གཞན་གྱིས་བརྟགས་ནས་མཁན་པོས་ཐོས་པར་བྱས་ཀྱང་རུང་སྟེ། ལུང་གཞིའི་འགྲེལ་པ་
ལས། མཁན་པོ་རང་ཁོ་ནས་ངེས་པར་བྱ་བ་ཡང་མ་ཡིན་ཏེ། གལ་ཏེ་དགེ་སློང་ཡིད་ཆེས་
པས་ལས་དེ་བྱས་པ་དེ་ལས་མཁན་པོས་ཐོས་པར་གྱུར་ཀྱང་། ལས་མཁན་པོ་ཉིད་ཀྱིས་

བྱས་པ་ཡིན་པར་ཁོང་དུ་ཆུད་པར་བྱའོ། །ཞེས་གསུངས་སོ། །གཉིས་པ་དངོས་གཞིའི་ཆོ་
ག་ནི། སྐྱབས་སུ་འགྲོ་བ་རྩོམ་པས་རབ་ཏུ་འབྱུང་བ་ཉེ་བར་བསྒྲུབ་པར་བྱའོ། །གསོལ་
བའི་འོག་ཏུ་ཡང་རུང་ངོ་། །ཞེས་གསུངས་ཏེ། མཁན་པོ་དགོངས་སུ་གསོལ། བདག་མིང་
འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་རྐང་གཉིས་རྣམས་ཀྱི་
མཆོག་སངས་རྒྱས་ལ་སྐྱབས་སུ་མཆིའོ། །སོགས་བརྗོད་དེ་སྐྱབས་སུ་འགྲོ་བ་ཡིས་རབ་
ཏུ་འབྱུང་བའི་ཆོ་གའི་ཚིག་གི་མགོ་རྩོམ་པས་རབ་ཏུ་འབྱུང་བ་བར་མའི་དགེ་བ་ཉེ་བར་
བསྒྲུབ་པར་བྱའོ། །དེ་ཡང་ལན་གསུམ་དུ་བཟླ་ཞིང་མཇུག་ཏུ་ཐབས་ལེགས་བརྗོད་པར་
བྱའོ། །དེ་ནས་དགེ་ཚུལ་མི་སྒྲུབ་པར་རབ་བྱུང་དུ་སྡོད་ན་ནི་སྐབས་འདིར་དུས་གོ་དང་
བསླབ་པ་བརྗོད་ཅིང་། བསྒྲུབ་བྱས་ཕྱག་གསུམ་འཚལ་ལ་འགྲེང་ནས་ཐལ་མོ་སྦྱར་ཏེ་
འདུད་པ་དང་བཅས་པས་མཁན་པོ་བཀའ་དྲིན་ཆེ་ལགས་ཞེས་བརྗོད་པ་དང་། མཁན་པོ་
སོགས་དགེ་སློང་རྣམས་ཀྱིས་མེ་ཏོག་འཐོར་ཞིང་། ཐར་བའི་རྒྱལ་མཚན་བརྟན་པར་གྱུར་
ཅིག སོགས་སྨོན་ལམ་གདབ་པ་བཅས་བྱའོ། །རྒྱ་གར་གྱི་འདུལ་འཛིན་ཁ་ཅིག་གིས་
མཁན་པོར་གསོལ་བའི་འོག་ཏུ་སྟེ་སྐྲ་དང་ཁ་སྤུ་བྲེག་པ་དང་གོས་ངུར་སྨིག་སྦྱིན་པའི་གོང་
དུ་ཡང་རབ་ཏུ་འབྱུང་རུང་ངོ་ཞེས་བཤད་དོ། །དེ་ལྟར་ཊཱི་ཀ་ལས། རུང་ངོ་ཞེས་བྱ་བའི་སྒྲ་
ནི་ལུགས་ཐ་དད་པར་རྟོགས་པའི་དོན་ནོ་ཞེས་གཞན་གྱི་ལུགས་ཡིན་པར་བཤད་ལ།
རང་གི་རྣམ་བཤད་ལས་ཀྱང་ཁ་ཅིག་རྣམས་འདོན་ནོ་ཞེས་གཞན་ལུགས་ཡིན་པར་
གསུངས་སོ། །གཞན་གྱིས་དེ་ལྟར་འདོད་པའི་རྒྱུ་མཚན་ནི། དཔེར་ན་དགེ་ཚུལ་ཉིད་རབ་
བྱུང་ཁོ་ན་ལ་བྱེད་པ་བཞིན་སྐྲ་དང་ཁ་སྤུ་བྲེག་པ་དང་གོས་སྦྱིན་པ་དང་བསྐོན་པ་རྣམས་
རབ་བྱུང་ཁོ་ནའི་ཚུལ་ཡིན་པས་ཐོག་མར་རབ་ཏུ་བྱུང་ཞིང་དེ་ནས་སྐྲ་དང་ཁ་སྤུ་བྲེག་པ་
སོགས་བྱ་དགོས་སྙམ་ཡང་། འོ་ན་བསྙེན་རྫོགས་ཀྱི་ཚེ་ཡང་བསྙེན་རྫོགས་བྱས་རྗེས་ཁོ་
ནར་ཆོས་གོས་གསུམ་བྱིན་གྱིས་བརླབ་དགོས་པར་ཐལ། དེ་བསྙེན་པར་རྫོགས་པ་ཁོ་
ནའི་ཚུལ་ཡིན་པའི་ཕྱིར་དང་། ལུང་གཞི་ལས། སྐྲ་བྲེགས་ཤིང་ཆོས་གོས་བསྐོན་ནས་དེའི་

འོག་ཏུ་རབ་ཏུ་འབྱུང་བར་གསུངས་པ་དང་འགལ་བའི་ཕྱིར་དང་། རབ་ཏུ་བྱུང་བའི་འོག་
ཏུ་གཙུག་ཕུད་བཞག་པ་དང་མཚན་བརྟག་པ་དོན་མེད་པའི་ཕྱིར་ཏེ། དེ་དག་ནི་རབ་ཏུ་
འབྱུང་བར་ངེས་མ་ངེས་བརྟག་པའི་ཆེད་དང་རབ་ཏུ་དབྱུང་རུང་མི་རུང་ཤེས་པའི་ཆེད་ཡིན་
པའི་ཕྱིར་རོ། །འོ་ན་ཁྱིམ་པ་ལ་ཆོས་གོས་བསྐོན་ན་ཆོས་ཀྱི་རྒྱལ་མཚན་ལ་མ་གུས་པའི་
ཉེས་པ་མི་འབྱུང་ངམ་སྙམ་ན། མི་འབྱུང་སྟེ། དམིགས་བསལ་དགོས་པའི་དབང་གིས་
གོན་པར་བཅས་པའི་ཕྱིར་རོ། །གཞན་དུ་ན་བསྒྲུབ་བྱའི་གང་ཟག་གིས་བསྙེན་པར་
རྫོགས་ཚེ་ལས་ཐོས་སུ་མི་རུང་བར་ཐལ། བསྙེན་པར་མ་རྫོགས་པས་ལས་ཉམས་སུ་མྱོང་
བ་རྐུ་ཐབས་སུ་བཤད་པའི་ཕྱིར་ཞེས་མགོ་བསྒྲེ་ན་མཚུངས་སོ། །གཉིས་པ་དགེ་ཚུལ་དུ་
སྒྲུབ་པའི་དངོས་གཞིའི་ཆོ་ག་ལ་གཉིས། དངོས་དང༌། ཞར་བྱུང་ངོ༌། །དང་པོ་ནི། དགེ་
ཚུལ་ཉིད་དུ་ཉེ་བར་སྒྲུབ་པར་བྱེད་པའི་དགེ་སློང་ལ་གཏད་པར་བྱའོ། །ཅི་ཡོངས་སུ་དག་
གམ་ཞེས་དྲིས་ནས་དག་ན་ཉེ་བར་བསྒྲུབ་པར་བྱའོ། །ཞེས་གསུངས་ཏེ། དེ་ལྟར་རབ་ཏུ་
བྱུང་བའི་གང་ཟག་དེ་ལ་མཁན་པོ་རང་གིས་སྡོམ་པ་བྱིན་ཀྱང་སྐྱེ་མོད་ཀྱི། དགེ་ཚུལ་ནི་
གཞོན་ནུ་ལ་བྱེད་པ་ཤས་ཆེ་བས་ཕ་མ་གཉིས་ཀྱིས་བུ་ཚ་སྐྱོང་བ་བཞིན་དུ་མཁན་སློབ་
གཉིས་ཀྱིས་བསྐྱང་བའི་ཕྱིར་དང་། ཕ་མ་དང་བྲལ་ལོ་སྙམ་པའི་ཡིད་བསྲིང་བའི་ཕྱིར་
དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པའི་དགེ་སློང་ལ་ཚེ་དང་ལྡན་པ་འདི་དགེ་ཚུལ་
ཉིད་དུ་ཉེ་བར་སྒྲུབས་ཤིག ཅེས་མཁན་པོས་གཏད་པར་བྱའོ། །དེས་ཀྱང་མཁན་པོ་ལ་ཅི་
འདི་བར་ཆད་ཀྱི་ཆོས་རྣམས་ཡོངས་སུ་དག་གམ་ཞེས་དྲིས་ནས་མཁན་པོས་ཡོངས་སུ་
དག་གོ་ཞེས་ཁོ་ན་ཉིད་མཆི་ཡིན་གདའ་ཞེས་ལན་གདབ་སྟེ་དག་ན་སྔར་བཞིན་སྐྱབས་སུ་
འགྲོ་བ་དང་དགེ་ཚུལ་ཉིད་དུ་ཁས་བླངས་པས་དགེ་ཚུལ་ཉིད་དུ་ཉེ་བར་བསྒྲུབ་པར་བྱའོ། །
གཉིས་པ་ཞར་བྱུང་བླ་མ་རྣམས་ཀྱི་རྣམ་གཞག་ལ་གསུམ། བླ་མ་རྣམས་ཀྱི་དབྱེ་བ།
མཁན་སློབ་དུ་འགྱུར་བའི་དུས། གྱུར་པ་ལ་མཚན་ནས་བརྗོད་ཚུལ་གྱི་བསླབ་བྱ་དང་
གསུམ་ལས། དང་པོ་ནི། དེ་ནི་སློབ་དཔོན་ཡིན་ནོ། །གསང་སྟེ་སྟོན་པ་དང་ལས་བྱེད་པ་

དང་གནས་སྦྱིན་པ་དང་ཀློག་པ་ཡང་ངོ༌། །ཞེས་གསུངས་ཏེ། དགེ་ཚུལ་ཉིད་དུ་ཉེ་བར་
སྒྲུབ་པར་བྱེད་པའི་དགེ་སློང་དེ་ནི་དགེ་ཚུལ་དེའི་སློབ་དཔོན་ཡིན་ནོ། །ལྐོག་ཏུ་བར་ཆད་
རྣམས་གསང་སྟེ་སྟོན་པར་བྱེད་པས་ན་གསང་སྟེ་སྟོན་པ་དང་། བསྙེན་རྫོགས་བྱེད་པའི་ཚེ་
གསོལ་བ་དང་བཞིའི་ལས་བྱེད་པས་ན་ལས་བྱེད་པ་དང་། གནས་སྦྱིན་པར་བྱེད་པས་ན་
གནས་སྦྱིན་པ་དང་། ཀློག་ཏུ་འཇུག་པས་ན་ཀློག་པ་ཡང་ངོ༌། །ཡང་ངོ་ཞེས་བྱ་བའི་སྒྲ་ནི་
གོང་དུ་སྨོས་མ་ཐག་པའི་སློབ་དཔོན་ཡིན་ནོ་ཞེས་བྱ་བའི་སྒྲ་ལ་སྦྱར་དགོས་པའི་དོན་ཏེ།
དེ་སློབ་དཔོན་ཡིན་པར་མ་ཟད་ཀྱི་འདི་དག་ཀྱང་སློབ་དཔོན་ཡིན་ནོ་ཞེས་བྱ་བའི་ཐ་ཚིག་
གོ །དགེ་བསྙེན་གྱི་སྡོམ་པ་སྦྱིན་པ་པོ་དེ་དུས་ཕྱིས་མཁན་པོར་འགྱུར་བ་ལ་དགོངས་ནས་
དེ་མ་བགྲངས་པར་སློབ་དཔོན་ལྔ་ཞེས་གསུངས་ཀྱི། དེ་སློབ་དཔོན་མ་ཡིན་པ་མ་ཡིན་ཏེ།
ཀརྨ་ཤ་ཏཾ་སོགས་ལས་དགེ་བསྙེན་གྱི་ཆོ་གའི་སྐབས་སུ། ཚིགས་གསུམ་པ་ལ་སློབ་དཔོན་
གྱིས་ཞེས་གསུངས་པའི་ཕྱིར་རོ། །དེའང་བླ་མ་རྣམས་ཀྱི་རྣམ་གཞག་བསྟན་པའི་ལུང་
གཞི་ལས། སློབ་དཔོན་ནི་ལྔའོ། །མཁན་པོ་ནི་གཉིས་སོ་ཞེས་གསུངས་པས་དེ་ཙམ་ཞིག་
མདོ་རྩ་བའི་སྐབས་འདིར་བསྟན་པ་ཡིན་ནོ། །གཉིས་པ་ནི། དོན་གྲུབ་ན་གྱུར་པ་ཉིད་དོ། །
མཁན་པོར་གསོལ་བ་ཁས་བླངས་པ་ན་དེར་གྱུར་ཏོ། །བརྗོད་པ་ཐ་མ་གང་ཡིན་པའི་ཆ་
གསུམ་པ་ལ་གྲུབ་པ་ཉིད་དོ། །དཔེར་ན་གཞན་བརྗོད་པའི་དུས་ན་དགེ་ཚུལ་ཉིད་བཞིན་
ནོ། །འདིར་ཐ་མ་མཁན་པོའི་དོན་ནོ། །གནས་སྦྱིན་པ་ནི་ཞག་གཅིག་གནས་ཉིད་ཀྱི་ཕྱིར་
ཉེ་བར་གནས་པ་མཐར་ཐུག་ནའོ། །ཀློག་པ་ནི་ཚིགས་སུ་བཅད་པ་གཅིག་ལན་གསུམ་
བཟླས་ནའོ། །ཀློག་པའི་བསམ་པ་མེད་པས་བརྗོད་པ་ནི་ཀློག་པ་ཉིད་མ་ཡིན་ནོ། །ཞེས་
གསུངས་ཏེ། སློབ་དཔོན་ལྔ་སྨོས་ན་གནས་སྐབས་གང་གི་ཚེ་སློབ་དཔོན་དུ་གྱུར་པ་ཡིན་
ཞེ་ན། སློབ་མའི་དགོས་པ་གང་གིས་སློབ་དཔོན་དུ་གྱུར་པའི་དོན་གྲུབ་ན་དེ་དང་དུས་
མཉམ་དུ་དོན་སྒྲུབ་པ་པོ་ཉིད་དེ་སྐབས་ཀྱི་སློབ་མའི་སློབ་དཔོན་དུ་གྱུར་པ་ཉིད་དོ། །
མཁན་པོ་ཉིད་ཀྱང་དོན་གྲུབ་ན་མཁན་པོར་གྱུར་པ་ཡིན་ནམ་ཞེ་ན་མ་ཡིན་ཏེ། མཁན་པོ་

ནི་བསྒྲུབ་བྱ་ལ་ཐོག་མཐའ་ཀུན་ཏུ་ཤིན་ཏུ་གཉེར་ཆེ་བས་མཁན་པོར་གསོལ་བ་གདབ་
པའི་སྔགས་ལན་གསུམ་པ་ཕལ་ཆེར་བྱས་ཏེ་མཁན་པོར་དོན་གྱིས་ཁས་བླངས་པ་ན་
མཁན་པོ་དེར་གྱུར་ཏོ། །དེའང་ཤེར་འབྱུང་གི་འགྲེལ་པ་ལས། དགེ་ཚུལ་དུ་མ་གྱུར་
པའམ་བསྙེན་པར་རྫོགས་པར་མ་གྱུར་ཀྱི་བར་དུ་མཁན་པོར་མི་འགྱུར་བ་མ་ཡིན་གྱི།
མཁན་པོར་གསོལ་ཏེ་མཁན་པོར་གདམས་པའམ། མཁན་པོར་ཁས་བླངས་པའི་ཚེ་
མཁན་པོར་གྱུར་ཏོ། །ཞེས་གསུངས་པ་ལྟར་རོ། །གོང་དུ་དོན་གྲུབ་ན་གྱུར་པ་ཉིད་དོ་ཞེས་
པའི་དོན་གང་གི་ཚེ་གྲུབ་པ་ཡིན་ཞེ་ན། དགེ་ཚུལ་ལམ་དགེ་སློང་གི་སྡོམ་པ་སྦྱིན་པ་ན་
སྔགས་དང་ལས་བརྗོད་པ་ལན་གསུམ་ཡོད་པའི་བརྗོད་པ་ཐ་མ་གང་ཡིན་པའི་ཆ་གཉིས་
རྫོགས་ནས་ཆུ་གསུམ་པ་ལ་འཇུག་པ་ན་ཡུལ་དེའི་རྒྱུད་ལ་སྡོམ་པ་སྐྱེས་ཏེ་དོན་གྲུབ་ཟིན་
པ་ཉིད་དོ། །དེའང་དགེ་ཚུལ་ཉིད་དུ་ཉེ་བར་སྒྲུབ་པ་ལ་སོགས་པའི་དོན་གྲུབ་པ་ཉིད་དེ་
དེའི་དབང་གིས་སློབ་དཔོན་དུ་གྱུར་པ་ཡིན་ནོ། །བརྗོད་པ་ཐ་མའི་ཆ་གསུམ་པ་ལ་དོན་
གྲུབ་པ་ཉིད་གཞི་གཅིག་ལ་བཀར་ཏེ་དཔེར་མཚོན་ན་དགེ་ཚུལ་གྱི་སྡོམ་པ་སྦྱིན་པའི་ཆོ་ག་
ལ་ཐོག་མར་སྐྱབས་སུ་འགྲོ་བ་སྐྱབས་འགྲོའི་ཆ་དང་། བདག་ཇི་སྲིད་འཚོའི་བར་དུ་དགེ་
ཚུལ་དུ་ཞེས་པ་བདག་བརྗོད་ཀྱི་ཆ་དང་། སློབ་དཔོན་གྱིས་གཟུང་དུ་གསོལ་ཞེས་པ་
གཞན་བརྗོད་ཀྱི་ཆ་དང་གསུམ་ཡོད་པ་ལས། བདག་བརྗོད་པ་བདག་ཇི་སྲིད་འཚོའི་བར་
དུ་དགེ་ཚུལ་དུ་ཞེས་པའི་མཇུག་གཞན་བརྗོད་པ་སློབ་དཔོན་གྱིས་ཞེས་པའི་གོང་གི་དུས་
ན་དགེ་ཚུལ་ཉིད་ཀྱི་སྡོམ་པ་སྐྱེས་པས་དོན་གྲུབ་པ་བཞིན་ནོ། །དེ་ལྟར་ལུང་གཞིའི་
འགྲེལ་པ་ལས། འོ་ན་བརྗོད་པ་ཐ་མ་གང་ཡིན་པའི་དུས་དེ་གང་ཡིན་པར་ཤེས་པར་བྱ་ཞེ་
ན། བདག་ཇི་སྲིད་འཚོའི་བར་དུ་དགེ་བསྙེན་དུ་ཞེས་བྱ་བའི་འོག་ཏུ་སློབ་དཔོན་གྱིས་ཞེས་
བྱ་བའི་སྒྲ་བརྗོད་པའི་གོང་དུ་ཞེས་བྱ་བའི་ཐ་ཚིག་སྟེ། དེ་ལྟ་བས་ན་དེའི་འོག་ཏུ་སློབ་
དཔོན་གྱིས་གཟུང་དུ་གསོལ་ཞེས་བརྗོད་པར་བྱའི། བཙུན་པས་གཟུང་དུ་གསོལ་ཞེས་
བརྗོད་པར་མི་བྱའོ། །དགེ་ཚུལ་ཉིད་དུ་ཉེ་བར་སྒྲུབ་པ་ལ་སོགས་པ་ལས་ཐམས་ཅད་ལ་

ཡང་ཆོ་ག་འདི་བཞིན་དུ་བལྟ་བར་བྱའོ། །ཞེས་དང༌། ཊཱི་ཀ་ལས། བརྗོད་པ་ཐ་མ་ཡོངས་
སུ་མ་རྫོགས་མོད་ཀྱི། འོན་ཀྱང་ཆ་གསུམ་པའི་དོན་ལས་མ་ལུས་པར་གྲུབ་པ་ཉིད་དེ། བྱ་
བ་ཕལ་ཆེར་བྱས་པའི་ཕྱིར་རོ། །ཞེས་གསུངས་སོ། །དེ་བཞིན་དུ་དགེ་སློང་གི་སྡོམ་པ་སྦྱིན་
པའི་ཆོ་ག་ལ་བསྒྲུབ་བྱ་དེ་བསྙེན་རྫོགས་ཀྱི་སྡོམ་པ་སྦྱིན་པའི་ཆ་རྐྱེན་ཚང་ཞིང་བར་ཆད་
མེད་ཚུལ་གྱི་ངོ་བོ་བརྗོད་པ། བསྙེན་པར་རྫོགས་པའི་བྱ་བ་བརྗོད་པ། རྫོགས་པར་བྱེད་
པ་དགེ་འདུན་ལ་ཐུགས་བསྟུན་པ་བརྗོད་པ་དང་གསུམ་ཡོད་པ་ལས་བྱ་བ་བརྗོད་པའི་
ཚིག་རྫོགས་པ་སྟེ་བསྙེན་པར་རྫོགས་པར་གསོལ་ན་ཞེས་པའི་མཇུག བྱེད་པ་བརྗོད་པ་
དེའི་སླད་དུ་ཞེས་པའི་གོང་དུ་དགེ་སློང་གི་སྡོམ་པ་སྐྱེས་ཏེ་ལས་བྱེད་པའི་སློབ་དཔོན་དུ་
གྱུར་ཏོ། །མཁན་པོར་གསོལ་བ་གདབ་པ་ལ། སློབ་དཔོན་དགོངས་སུ་གསོལ། བདག་
མིང་འདི་ཞེས་བགྱི་བས་སློབ་དཔོན་ལ་མཁན་པོར་གསོལ་གྱི་ཞེས་པ་ཡན་ཆད་ཆ་དང་པོ་
དང༌། སློབ་དཔོན་བདག་གི་མཁན་པོ་མཛད་དུ་གསོལ་ཞེས་པ་ཆ་གཉིས་པ་དང་། སློབ་
དཔོན་མཁན་པོས་བདག་རབ་ཏུ་དབྱུང་བར་བགྱིའོའམ་བསྙེན་པར་རྫོགས་པར་བགྱིའོ་
ཞེས་པ་ནི་ཆ་གསུམ་པ་གཞན་བརྗོད་དོ། །དེ་ལྟར་ཆ་གསུམ་དང་ལྡན་པའི་ཆོ་གས་ལན་
གསུམ་དུ་གསོལ་བ་གདབ་པ་ན་གཞན་བརྗོད་པའི་དུས་འདིར་གཞན་བརྗོད་པ་ལན་
གསུམ་གྱི་ཐ་མ་ལ་ཁས་བླངས་པའི་བདག་ཉིད་ཀྱིས་མཁན་པོའི་དོན་གྲུབ་པ་ཉིད་ཡིན་ནོ། །
དེའི་ཚེ་འདི་སྐད་ཅེས་མཁན་པོ་མཁན་པོས་རབ་ཏུ་དབྱུང་བར་བགྱིའོའམ་བསྙེན་པར་
རྫོགས་པར་བགྱིའོ་ཞེས་བརྗོད་དོ། །དེ་ལྟར་རང་གི་རྣམ་བཤད་ལས། དེ་ལ་གང་ཞིག་
གསུམ་པ་བརྗོད་པ་མཁན་པོས་རབ་ཏུ་དབྱུང་བར་བགྱི་བའམ་བསྙེན་པར་རྫོགས་པར་
བགྱི་ཞེས་བྱ་བ་འདི་ལས་སྔོན་དུ་གང་ཞིག་དེའི་དུས་ལ་མཁན་པོའི་དོན་དེ་ཁས་ལེན་པའི་
བདག་ཉིད་ལ་གྲུབ་པ་ཉིད་དོ། །དུས་ཉིད་དུ་རབ་ཏུ་བྱུང་བ་ལ་མཁན་པོས་ཞེས་བྱ་བ་
བརྗོད་པར་བྱའོ། །ཞེས་གསུངས་པ་བཞིན་ནོ། །གསང་སྟེ་སྟོན་པ་ནི་ལྐོག་ཏུ་བར་ཆད་
རྣམས་དྲིས་པ་ན་གསང་སྟེ་སྟོན་པའི་སློབ་དཔོན་དུ་གྱུར་པ་ཡིན་ཏེ། གསང་སྟེ་སྟོན་པ་

སློབ་དཔོན་དུ་འགྱུར་བའི་བྱ་བ་བྱས་པའི་དོན་གྲུབ་པ་ཉིད་ཡིན་པའི་ཕྱིར་རོ། །དེ་ཡིན་ཏེ། །
ནང་དུ་འོངས་ནས་ཞུ་བ་མ་བྱས་ཀྱང་གསང་སྟེ་སྟོན་པའི་བྱ་བ་ཕལ་ཆེར་བྱས་པ་གང་ཞིག
ཕལ་ཆེར་བྱས་ན་བྱས་པ་ཉིད་ཡིན་པའི་ཕྱིར་རོ། །གནས་སྦྱིན་པ་ནི་གནས་ཀྱི་སློབ་དཔོན་
དུ་འོས་པ་ལ། གནས་སུ་གཟུང་བར་འདོད་པས་ཆོས་གོས་ཕྲག་པ་གཅིག་ཏུ་གཟར་ཏེ།
ལག་པ་གཉིས་ཀྱིས་གནས་ཀྱི་རྐང་པ་གཉིས་ལ་བཟུང་བཞིན། བཙུན་པ་དགོངས་སུ་
གསོལ། བདག་མིང་འདི་ཞེས་བགྱི་བ། བཙུན་པ་ལ་གནས་འཆའ་བར་གསོལ་ན།
བཙུན་པས་བདག་ལ་གནས་བཅའ་བར་སྩོལ་ཅིག བདག་བཙུན་པ་ལ་གནས་འཆའ་ཞིང་
བགྱིའོ། །ཞེས་ལན་གསུམ་དུ་བཟླས་ཏེ་རྗེས་སུ་ཐབས་ལེགས་བརྗོད་ནས་དུས་ཞག་
གཅིག་དགོས་ཆེད་གནས་སུ་འཛིན་པ་ཉིད་ཀྱི་ཕྱིར་མཚམས་ནང་གཅིག་ཏུ་ཉེ་བར་གནས་
པ་མཐར་ཐུག་ནས་སྐྱ་རེངས་ཤར་ཏེ་ཞག་གཅིག་གནས་མེད་ཀྱི་ཉེས་པ་བཀག་པ་ན་
གནས་ཀྱི་སློབ་དཔོན་དུ་གྱུར་པའོ། །དེའང་བསྟེན་པར་བྱ་བ་དེ་སྔོན་གྱི་མཁན་པོ་ཡིན་ན་
སྔར་མཁན་པོར་ལན་གསུམ་གསོལ་བ་བཏབ་པ་ཉིད་ཀྱིས་གནས་ཀྱི་བླ་མར་གྱུར་ཟིན་
པས་གནས་བཅའ་བའི་ཆོ་ག་བརྗོད་མི་དགོས་པར་འོག་ཏུ་འབྱུང་ངོ༌། །ཀློག་པ་ནི་གཉིས་
ཀས་སློབ་དཔོན་དང་སློབ་མར་འདུ་ཤེས་བཞག་ལ་བསླབ་པའི་བསམ་པས་སངས་རྒྱས་
ཀྱི་བཀའམ་དེའི་དགོངས་འགྲེལ་ཚིགས་སུ་བཅད་པ་གཅིག་གམ་དེའི་ཚད་དུ་ལོངས་པའི་
ལྷུག་པ་དང་། དེ་ལས་མང་བ་རྗེས་ཟློས་བྱས་ཏེ་ལན་གསུམ་བཟླས་ན་དོན་དང་ཚིག་བློར་
ཟིན་རུང་མ་ཟིན་རུང་ཀློག་པའི་སློབ་དཔོན་དུ་གྱུར་པའོ། །གྱི་ནར་ལན་གསུམ་བཟླས་ན་
སློབ་དཔོན་དུ་འགྱུར་རམ་ཞེ་ན། ཀློག་པ་དང་སློབ་པའི་བསམ་པ་མེད་པས་བརྗོད་པ་ནི་
ཁ་ཏོན་བཏོན་པ་ལྟ་བུ་ཡིན་པས་སྔར་མ་བཟུང་བ་འཛིན་པའི་ཀློག་པ་ཉིད་ཀྱང་མ་ཡིན་ན་
དེ་ལས་སློབ་དཔོན་དུ་ཇི་ལྟར་གྱུར་ཏེ་གྱུར་པ་མ་ཡིན་ནོ། །གསུམ་པ་ནི། དེ་གཉིས་ལ་
གཞན་དུ་ཉེ་བར་མི་བརྗོད་དོ། །གཞན་ལ་མི་བྱའོ། །དོན་གྱི་སླད་དུ་མཚན་ནས་སྨོས་ཏེ་
ཞེས་བྱ་བ་དང་བཅས་པར་མ་སྨྲས་པར་མཁན་པོའི་མིང་མི་གཟུང་ངོ༌། །ཞེས་གསུངས་ཏེ།

མཁན་པོ་དང་སློབ་དཔོན་དུ་གྱུར་པ་ལ་མཚན་ནས་ཇི་ལྟར་བརྗོད་པར་བྱ་ཞེ་ན། རང་གི་
མཁན་པོ་དང་སློབ་དཔོན་དེ་གཉིས་ལ་དེ་གཉིས་ལས་གཞན་དུ་ཚེ་དང་ལྡན་པའམ།
བཙུན་པའམ། གནས་བརྟན་ཞེས་ཉེ་བར་མི་བརྗོད་ཅིང་མཁན་པོ་དང་སློབ་དཔོན་ཞེས་
པའི་མིང་ཕན་ཚུན་བརྗེས་ཏེ་མི་འབོད་དོ། །རང་གི་མཁན་སློབ་དེ་གཉིས་ལས་གཞན་ལུ་
མཁན་པོ་དང་སློབ་དཔོན་ཞེས་བརྗོད་པར་མི་བྱའོ། །འོན་ཀྱང་གང་ཟག་གཞན་གྱི་མཁན་
པོ་དང་སློབ་དཔོན་ལ་གང་ཟག་གཞན་དེའི་མཁན་པོ་དང་སློབ་དཔོན་ཞེས་བརྗོད་པ་ལ་
ཉེས་པ་མེད་དོ། །དགོས་པའི་དོན་གྱི་ཆེད་དུའམ་སླད་དུ་མཁན་པོའི་མཚན་ནས་སྨོས་ཏེ་
ཞེས་བྱ་བ་དང་བཅས་པ་སྟེ་ཚིག་དེའི་མཇུག་ཐོགས་སུ་བར་མ་ཆད་པར་མ་སྨྲས་པརཾ་
མཁན་པོའི་མིང་མི་གཟུང་ངོ༌། །རང་གི་མཁན་པོ་དང་སློབ་དཔོན་གཉིས་ཀ་ཡིན་པ་ལ་
མཁན་པོ་ཞེས་བརྗོད་དགོས་ཏེ་མཁན་པོ་གཙོ་ཆེ་བའི་ཕྱིར་རོ། །སངས་རྒྱས་ལ་ནི་དེ་
བཞིན་གཤེགས་པ་དང་། བདེ་བར་གཤེགས་པ་ཞེས་པ་ལྟ་བུ་ཡོན་ཏན་གྱི་ཆེ་བ་སྨོས་པའི་
སྒོ་ནས་བརྗོད་དགོས་པ་ཡིན་ནོ། །མཚན་སྨོས་དེ་དག་ལས་འདས་ན་དགེ་སློང་ལ་བཤག་
བྱའི་ཉེས་བྱས་དང་། དགེ་ཚུལ་ལ་བསྡམ་བྱའི་ཉེས་བྱས་འབྱུང་ངོ༌། །དེས་ན་གང་དང་
གང་གི་ཚེ་མིང་བརྗོད་པ་དེའི་ཚེ་སྙན་པའི་ངག་གིས་བརྗོད་པར་བྱ་བ་ཡིན་ཏེ། དཔེར་ན་
སྦྲུལ་ལ་བཞིན་བཟང་། གླང་ལ་རྭ་བཟང་། བྱ་ལ་འདབ་བཟང་ཞེས་བརྗོད་པ་བཞིན་ནོ། །
དེ་ལྟར་བརྗོད་པས་སངས་རྒྱས་ཀྱི་བཅས་པ་དང་མཐུན་པ་དང་། རང་གཞན་གྱི་བསླབ་པ་
ལ་གུས་པ་དང༌། གཞན་གྱི་སེམས་བསྲུང་བ་ལ་སོགས་པའི་དགོས་པ་དུ་མ་ཡོད་དོ། །
དགེ་ཚུལ་ཉིད་དུ་ཉེ་བར་སྒྲུབ་པའི་ཆོ་གའོ། །གསུམ་པ་ཚིག་ཕྱི་མ་བསྙེན་པར་རྫོགས་
པའི་ཆོ་ག་ལ་གཉིས། གང་ལས་བསྙེན་པར་རྫོགས་པའི་ཡུལ་བཤད་པ་དང་། དེ་ལས་
བསྙེན་པར་རྫོགས་བྱེད་ཀྱི་ཆོ་ག་བཤད་པའོ། །དང་པོ་ནི། དགེ་འདུན་ལས་བསྙེན་པར་
རྫོགས་པར་བྱའོ། །ཞེས་གསུངས་ཏེ། དགེ་སློང་གི་སྡོམ་པ་ནི་བསྟན་པ་ལ་ཞུགས་པ་
ཡོངས་སུ་རྫོགས་པས་སྡོམ་པ་ཐམས་ཅད་ཀྱི་མཆོག་ཡིན་པ་དང་། གསོལ་བཞིའི་ལས་ལ་

བརྟེན་པས་ན་རབ་བྱུང་དང་དགེ་ཚུལ་ལྟར་གང་ཟག་ལས་འཐོབ་པ་མ་ཡིན་གྱི་དགེ་
འདུན་ལས་བསྙེན་པར་རྫོགས་པར་བྱའོ། །དེའང་ད་ཆོག་ལ་བརྟེན་ནས་བསྙེན་རྫོགས་
སྒྲུབ་པ་ལ་ཡུལ་དབུས་སུ་བཅུ་ཚོགས་དང༌། མཐའ་འཁོབ་ཏུ་གཞན་མེད་ན་ལྔ་ཚོགས་
དགོས་པར་ལུང་གཞི་ལས། དགེ་སློང་ཡུལ་དབུས་སུ་རྫོགས་པར་བསྙེན་པར་བྱ་བའི་
ལས་ལ་ནི། དགེ་སློང་བཅུ་ལ་སོགས་པ་དགེ་འདུན་ཉིད་ཡིན་ནོ། །མཐའ་འཁོབ་ཏུ་
གཞན་མེད་ན་འདུལ་བ་འཛིན་པ་དང་ལྔ་ལ་སོགས་པའི་ཚོགས་ལ་ཡང་རུང་སྟེ། ཞེས་
གསུངས་སོ། །འདིའི་ཡུལ་དབུས་དང་མཐའ་འཁོབ་ཅེས་པ་དེ་ཆོས་ཚིག་གིས་ཕྱེ་བའི་
དབང་དུ་བྱས་པ་ཡིན་ཞེས་གྲུབ་པའི་དབང་ཕྱུག་ལེགས་པ་དོན་གྲུབ་ཀྱིས་མཛད་པའི་
འདུལ་བའི་སྤྱི་དོན་ལས་བཤད་ཀྱང་། ལུང་ཀོ་ལྤགས་ཀྱི་གཞི་ལས། བཅོམ་ལྡན་འདས་
ལ་ཚེ་དང་ལྡན་པ་ཉེ་བ་འཁོར་གྱིས་ཞུས་པ། བཙུན་པ་བཅོམ་ལྡན་འདས་ཀྱིས་ཡུལ་
མཐའ་འཁོབ་རྣམས་སུ་འདུལ་བ་འཛིན་པ་དང་ལྔའི་ཚོགས་ཀྱིས་བསྙེན་པར་རྫོགས་པར་
བྱའོ་ཞེས་གསུངས་པ་དེ་ལ་དབུས་ནི་གང་ལགས། མཐའ་འཁོབ་ནི་གང་ལགས། ཉེ་བ་
འཁོར་ཤར་ཕྱོགས་ན་ལི་ཁ་ར་ཤིང་འཕེལ་ཅེས་བྱ་བའི་གྲོང་ཡོད་པ་དེའི་ཤར་ཕྱོགས་ན་
ལི་ཁ་ར་ཚང་ཚིང་ཞེས་བྱ་བའི་ཚལ་ཡོད་དེ། དེ་ནི་དབུས་སོ། །དེ་ཕན་ཆད་ནི་མཐའ་
འཁོབ་བོ། །ཞེས་སོགས་ས་ཚིགས་ཀྱི་སྒོ་ནས་གསུངས་སོ། །མཐའ་འཁོབ་ཡིན་ཡང་བཅུ་
ཚོགས་རྙེད་ནུས་བཞིན་དུ་ལྔ་ཚོགས་ཀྱིས་བསྒྲུབས་ན་ཉེས་བྱས་འབྱུང་བར། ཊཱི་ཀར་ལུང་
དྲངས་པ་ལས། ལྔ་ལས་ལྷག་པར་མཆིས་བཞིན་དུ་ལྔས་བསྙེན་པར་རྫོགས་པ་བགྱིས་ན་
རྫོགས་ཞེས་བགྱིའམ་མ་རྫོགས་ཞེས་བགྱི། བཀའ་བསྩལ་པ། རྫོགས་ཞེས་བྱ་ལ།
འདས་པ་དང་བཅས་པར་རོ། །ཞེས་དང་། ལུང་བྲམ་ཟེ་བུ་མོས་ཞུས་པ་ལས། བཅུ་ཡོད་
པ་ལས་འདུལ་བ་འཛིན་པ་དང་ལྔས་བསྙེན་པར་རྫོགས་པར་བགྱིས་ན་བསྙེན་པར་
རྫོགས་པ་ཞེས་བགྱིའམ། བསྙེན་པར་མ་རྫོགས་པ་ཞེས་བགྱི། ཨུ་པཱ་ལི་དེ་ནི་དགེ་སློང་དུ་
བསྙེན་པར་རྫོགས་པ་ཞེས་བྱ་སྟེ། དགེ་འདུན་རྣམས་ནི་འདས་པ་དང་བཅས་པར་འགྱུར་

རོ། །ཞེས་གསུངས་པ་དང་། གཞི་འགྲེལ་ལས། དགེ་སློང་ཡུལ་མཐའ་འཁོབ་ཏུ་རྫོགས་
པར་བསྙེན་པར་བྱ་བའི་ལས་ལ་ནི་དགེ་སློང་བཅུ་ལ་སོགས་པ་གཞན་མེད་ན་འདུལ་བ་
འཛིན་པ་ཞེས་བྱ་བ་ལས་བྱེད་པ་ཉིད་གཏོགས་པར་ལྔ་ལ་སོགས་པ་དགེ་འདུན་ཉིད་ཡིན་
ནོ། །ཡོད་ན་ནི་གཞིའི་ཆོ་ག་ལ་བརྟེན་པར་བྱ་སྟེ། ཆོ་ག་ལས་འདས་ན་ལས་མི་ཆགས་སོ་
ཞེས་གསུངས་པའི་ཕྱིར་རོ། །ཞེས་གསུངས་སོ། །འོན་ཀྱང་ལུང་ཞུ་བ་ལས། ལྔའམ་ལྔ་
ལས་ལྷག་པར་མཆིས་བཞིན་དུ་བཞིས་བསྙེན་པར་རྫོགས་ན་རྫོགས་ཞེས་བགྱིའམ་མ་
རྫོགས་ཞེས་བགྱི། རྫོགས་ཞེས་བྱ་ལ་འདས་པ་དང་བཅས་པར་རོ་ཞེས་དང་། ཡང་ཞུ་བ་
ལས། བཙུན་པ་བཅུ་ཡང་མཆིས་ལ་མཆིས་བཞིན་དུ་འདུལ་བ་འཛིན་པ་དང་བཞིས་
བསྙེན་པར་རྫོགས་པར་བགྱིས་ན་བསྙེན་པར་རྫོགས་པ་ཞེས་བགྱིའམ། ཨུ་པཱ་ལི་བསྙེན་
པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་རྣམས་ནི་འདས་པ་དང་བཅས་
པའོ། །ཞེས་ལྔའམ་ལྔ་ལས་ལྷག་པ་བཅུ་ལ་སོགས་པ་མཆིས་བཞིན་དུ་བཞིས་བསྙེན་
རྫོགས་སྒྲུབ་ན་ཉེས་བཅས་སུ་བཤད་པས། གལ་ཏེ་བཞི་ལས་ལྷག་མ་རྙེད་ཚེ་བཞིས་སྒྲུབ་
ན་ཉེས་མེད་དུ་སྐྱེ་བར་མི་འགྱུར་རམ་ཞེ་ན། མི་འགྱུར་ཏེ། བཞི་ལས་མེད་ཚེ་གསང་སྟོན་
བསྐོ་བ་དང་དེས་བར་ཆད་དྲི་བ་གཉིས་ཀྱང་མེད་པས་དེ་ལྟར་སྒྲུབ་ན་ཉེས་བཅས་སུ་
འགྱུར་བར་གསུངས་པའི་ཕྱིར་རོ། །ཊཱི་ཀར་དྲངས་པའི་ཞུ་བ་ལས། ལྔ་ལས་ལྷག་པར་
མཆིས་བཞིན་དུ་ལྔས་བསྙེན་པར་རྫོགས་ན། ཞེས་གསུངས་པས་ན་གོང་གི་ཞུ་བའི་ལུང་
དང་པོ་དེ་ནི་ཡི་གེ་ཉམས་པ་ཡིན་པར་བུ་སྟོན་གྱི་ལས་ཊིཀ་དང་ཀར་ཊིཀ་གཉིས་ཀར་
གསུངས་ལ། ཞུ་བའི་ལུང་ཕྱི་མ་དེའི་དོན་ནི་བཅུ་མཆིས་བཞིན་དུ་འདུལ་བ་འཛིན་པ་སྟེ་
ལས་བྱེད་པ་དང་དེ་ལས་གཞན་པའི་དགེ་སློང་བཞི་བཅས་ལྔ་ཚོགས་ཀྱིས་བསྙེན་པར་
རྫོགས་ན་ཞེས་པའི་དོན་ནོ། །ལས་བྱེད་པ་ལ་འདུལ་བ་འཛིན་པ་ཞེས་བརྗོད་པ་ནི་ལས་
བརྒྱ་རྩ་གཅིག་གི་ཚིག་ཕྱེད་ཀྱང་མ་འཁྲུལ་བར་བློ་ལ་ཐོན་པའི་སྒོ་ནས་དགེ་འདུན་གྱི་
དབུས་སུ་ལས་བྱེད་པ་ལ། ངེས་པར་འདུལ་བ་ལ་མཁས་པ་ཞིག་དགོས་པས་འདུལ་བ་

འཛིན་པའི་ཐ་སྙད་ཀྱིས་སྨོས་སོ། །མེ་ཏོག་ཕྲེང་རྒྱུད་ལས། གལ་ཏེ་བཞི་ནི་ལས་བརྗོད་
མཁས། །ཞེས་གསུངས་པ་ཡང་དགེ་སློང་བཞིའི་སྟེང་དུ་ལས་བྱེད་པ་པོ་བསྣན་དགོས་པ་
ལ་དགོངས་སོ་ཞེས་བུ་སྟོན་དང་། ཀརྨ་པ། མཁས་གྲུབ་རྗེ། འཇམ་དབྱངས་བཞད་པ།
གུང་ཐང་བསྟན་སྒྲོན་སོགས་མཁས་པ་དུ་མས་གསུངས་པ་ལྟར་ཡིན་ནོ། །དཔག་སྙེ་དང་
བདེན་གཉིས་ཤིང་རྟ་ལས། དམིགས་བསལ་བཞི་ཚོགས་དང་ཞེས་གསུངས་པ་ཡང་ཉེས་
བཅས་ཀྱི་དབང་དུ་བྱས་པ་ལས་འོས་མེད་དོ། །གཉིས་པ་ལ་གསུམ། སྦྱོར་བ་དང༌།
དངོས་གཞི་དང་། མཇུག་གི་ཆོ་ག་བཤད་པའོ། །དང་པོ་ལ་གསུམ། བསྙེན་པར་རྫོགས་
ཕྱིར་གསོལ་བ་གདབ་པ། རྟགས་དང་ཆ་ལུགས་སྦྱིན་པ། བར་ཆད་དྲི་ཞིང་བསྙེན་པར་
རྫོགས་པར་གསོལ་བའོ། །དང་པོ་ནི། མཁན་པོ་ཉིད་དུ་ཕྱོགས་པར་གྱུར་པས་ལས་བྱེད་
པ་དང་གསང་སྟེ་སྟོན་པའི་དགེ་སློང་ལ་གསོལ་བ་གདབ་པར་བྱའོ། །མཁན་པོར་གསོལ་
བར་བྱའོ། །ཞེས་གསུངས་ཏེ། དེའང་ཚུལ་ཇི་ལྟར་བསྙེན་པར་རྫོགས་པར་བྱ་ཞེ་ན། དང་
པོར་བསྙེན་པར་རྫོགས་པའི་མཁན་པོ་ཉིད་དུ་ཕྱོགས་པར་གྱུར་པས་སམ་མཁན་པོ་བྱེད་
པར་འགྱུར་བ་དེས་ལས་བྱེད་པའི་སློབ་དཔོན་དུ་འོས་པ་དང་། གསང་སྟེ་སྟོན་པའི་སློབ་
དཔོན་དུ་འོས་པའི་དགེ་སློང་ལ་འདིས་ལས་ཀྱི་ཆོ་ག་མཛད་པར་ཞུའོ། །འདིས་གསང་སྟེ་
སྟོན་པ་མཛད་པར་ཞུའོ་ཞེས་དེ་གཉིས་ལ་གསོལ་བ་གདབ་པར་བྱའོ། །དེའང་ལས་ཀྱི་
གནས་སུ་འདུ་བའི་སྔ་རོལ་ཏུ་ཚིག་གིས་གསོལ་བ་གདབ་དགོས་པར་ལུང་གཞི་དང་ཀརྨ་
ཤ་ཏཾ་ལས་བཤད་ལ། འོན་ཀྱང་དེང་སང་ཚོགས་སུ་གསོལ་བ་འདེབས་པ་ནི་སླ་ཆོས་དང་
བསྟན་པའི་རྣམ་བཞག་མ་ཉམས་པ་ཙམ་ཡིན་པར་གསུངས་སོ། །དགེ་ལུགས་པའི་
ཕྱོགས་ཀྱི་འདུལ་འཛིན་སྔ་མ་དག་གི་ཕྱག་བཞེས་ལ་མཁན་སློབ་སྦྲགས་མ་ཞེས་ལས་
སློབ་ཏུ་འོས་པ་གཞན་མ་འབྱོར་ན་སླར་ལས་སློབ་ཀྱང་མཁན་པོ་ཉིད་ཀྱིས་མཛད་པའི་
སྲོལ་ཡོད་ཀྱང་ལུང་ལས་མི་གསལ་ལོ། །དེ་ནས་མཁན་པོར་གསོལ་བ་གདབ་པ་ནི།
བཙུན་པའམ་སྔར་གྱི་མཁན་སློབ་ཡིན་ན་མཁན་པོའམ་སློབ་དཔོན་དགོངས་སུ་གསོལ།

བདག་མིང་འདི་ཞེས་བགྱི་བ་སོགས་བརྗོད་དེ་བསྙེན་པར་རྫོགས་པའི་མཁན་པོར་
གསོལ་བ་ལན་གསུམ་གདབ་པར་བྱའོ། །ཚིགས་སྔ་མའི་མཁན་པོ་ཡིན་ནའང་ཚིགས་སྔ་
ཕྱིའི་ཆོ་ག་ཐ་དད་པའི་ཕྱིར་འདིར་ཡང་མཁན་པོར་གསོལ་དགོས་ཏེ། ལུང་དུ། མཁན་པོ་
ཡིན་ན། མཁན་པོ་ཞེས་བརྗོད་པར་བྱའོ། །ཞེས་གསུངས་པའི་ཕྱིར་རོ། །མཇུག་ཏུ་ཐབས་
ལེགས་བྱའོ། །མཚོ་ཊཱིཀ་ལས། སངས་རྒྱས་དགེ་འདུན་མཁན་པོར་གསོལ། །གོས་ཀྱི་
གཉིས་｛ནི་ཆོས་གོས་བྱིན་གྱིས་རློབ་པའི་ཕྱག་དང་སྣམ་སྦྱར་གྱོན་པའི་ཕྱག་}དང་ལྷུང་བཟེད་དང་། །གསང་སྟེ་སྟོན་པ｛པ་｝དང་
｛ནང་དུ་འ｝ཇུག་ཡོན་དང་། །{བསྙེན་པར་རྫོགས་པར་གསོལ་བ་འདེབས་པའི་ཕྱིར་སངས་རྒྱས་དགེ་འདུན་｛ལ་ཕྱག་བྱ་བ་
དང་དགེ་འདུན་གྱི་ནང་དུ་བར་ཆད་དྲི་བའི་ཕྱིར｝ལས་བྱེད་ལའོ། །ཞེས་གཟུང་ངོ༌། །ཞེས་ད་ཆོག་གིས་བསྙེན་
པར་རྫོགས་སྐབས་ཕྱག་ཚན་བཅུ་གཅིག་ཏུ་གསུངས་སོ། །དེ་ལས་དགེ་འདུན་ལ་ཕྱག་
འཚལ་དགོས་པར་གསུངས་པ་སྔ་མ་ནི་ལས་གྲལ་ན་གནས་པའི་དགེ་སློང་རེ་རེ་ལ་ཕྱག་
གསུམ་གསུམ་འཚལ་དགོས་ཀྱང་། དགེ་འདུན་ལ་ཕྱག་འཚལ་བ་ཞེས་གཅིག་ཏུ་བགྲངས་
པའོ། །ཀརྨ་ཤ་ཏཾ་ལས་ནི་ཆོས་ལ་ཡང་ཕྱག་འཚལ་བར་གསུངས་ཀྱང་འདིར་མ་བགྲངས་
པ་ནི་མཁན་སློབ་དགེ་འདུན་ལ་ཕྱག་བྱས་པས་དེ་དག་གི་རྒྱུད་ཀྱི་ཆོས་ལ་ཡང་ཕྱག་
འཚལ་བར་སོང་བའི་དབང་དུ་བྱས་ཏེ་ཟུར་དུ་མ་བགྲངས་པ་ཡིན་ལ། །དེ་བཞིན་དུ་ལས་
ཆོག་ཕལ་ཆེ་བར་བསྙེན་རྫོགས་གསོལ་འདེབས་རྗེས་ཟློས་ཀྱི་ཕྱག་ཅིག་ལས་བྱེད་ལ་
འཚལ་དགོས་པར་གསུངས་ཀྱང་འདིར་མ་བགྲངས་པ་ནི་གསོལ་འདེབས་རང་གིས་བྱེད་
ཐུབ་ན་མི་དགོས་པས་དེའི་དབང་དུ་བྱས་ནས་མ་བགྲངས་པ་སྟེ། ལུང་དང་ཤ་ཏཾ་ལས་
ཀྱང་མ་གསུངས་སོ། །བསྒྲུབ་བྱ་ལ་སྣམ་སྦྱར་དངོས་མེད་ན་སྣམ་སྦྱར་གྱོན་ཕྱག་མེད་པར་
གུང་ཐང་བསྟན་སྒྲོན་དང་འདུལ་འཛིན་གྲགས་པ་རྒྱ་མཚོ་སོགས་ཀྱིས་གསུངས་ཤིང༌།
སྣམ་སྦྱར་ཡོད་མེད་ཀྱི་བསྒྲུབ་བྱ་བསྲེས་ཏེ་ཡོད་ན་སྤྱོད་ལམ་བསྟུན་ཆེད་ཀུན་ཀྱིས་ཕྱག་
འཚལ་བ་དང་། སྣམ་སྦྱར་ཡོད་པ་ཁོ་ནས་ཕྱག་འཚལ་བའི་ཕྱག་ལེན་གཉིས་ལས་ཆོག་
རྣམས་སུ་བྱུང་ངོ༌། །ཕྱག་ཚང་བར་འཚལ་དགོས་པས་ཕྱག་གི་གྲངས་མཁན་པོ་དང་

གྲོགས་དན་པ་སོགས་ཀྱིས་བརྩི་དགོས་པར་ལས་ཆོག་མང་པོར་བྱུང་ངོ༌། །དེའང་ཐོག་
མར་དགེ་སློང་རེ་རེ་ལ་ཕྱག་གསུམ་གསུམ་འཚལ་ཚེ་དགེ་སློང་རེ་རེས་ཀྱང་བསྙེན་པར་
རྫོགས་པ་དགེ་སློང་གི་སྡོམ་པ་མྱུར་དུ་ཐོབ་པར་གྱུར་ཅིག་ཅེས་སྨོན་ལམ་གདབ་དགོས་
པར་ལས་ཆོག་ཕལ་ཆེར་ལས་གསུངས་པ་དེ་ལུང་དང་ཀརྨ་ཤ་ཏཾ་ལས་མ་བཤད་ཀྱང་བལ་
པོའི་པཎྜི་ཏའི་ཕྱག་ལེན་ཡིན་པར་བུ་སྟོན་གྱི་ལས་བརྒྱ་རྩ་གཅིག་གི་རྣམ་བཤད་ལས་
གསུངས་སོ། །གཉིས་པ་རྟགས་དང་ཆ་ལུགས་སྦྱིན་པ་ནི། དེ་རང་གིས་དེ་ལ་ཆོས་གོས་
གསུམ་བྱིན་གྱིས་བརླབ་པར་བྱའོ། །ལྷུང་བཟེད་ཀྱང་མི་ཆུང་ངམ་མི་ཆེའམ་མི་སྐྱའམ་
ཞེས་དགེ་འདུན་ལ་བསྟན་ནས་སོ། །ཐམས་ཅད་ཀྱིས་དེ་ལྟ་བུ་ཉིད་མ་ཡིན་ན་ལྷུང་བཟེད་
བཟང་ངོ་ཞེས་བརྗོད་པར་བྱའོ། །ཞེས་གསུངས་ཏེ། གཞན་ལ་བཅོལ་བས་མི་འགྲུབ་པས་
མཁན་པོ་དེ་རང་གིས་བསྒྲུབ་བྱ་ལ་མཁན་པོ་དགོངས་སུ་གསོལ། བདག་མིང་འདི་ཞེས་
བགྱི་བའི་ཆོས་གོས་བགྱིས་ལགས་པ་སོགས་བརྗོད་དེ་རྗེས་ཟློས་བྱེད་དུ་བཅུག་ནས་
བསྒྲུབ་བྱ་དེ་ལུ་ཆོས་སྒྲུབ་པའི་གང་ཟག་གི་གོས་ཡིན་པས་ན་ཆོས་གོས་ཏེ་སྣམ་སྦྱར་བླ་
གོས་མཐང་གོས་གསུམ་དྲས་ཤིང་དྲུབས་པའམ་འཁོར་གསུམ་ཁེབ་པ་ཡོད་ན་དངོས་ཀྱི་
བྱིན་རླབས་དང་། མེད་ན་རྒྱུ་དང་ཁ་དོག་གིས་རུང་བའི་གོས་ཁྲུ་གང་ཡན་ཆད་ལ་རྒྱུ་ཉིད་
དུ་བྱིན་གྱིས་བརླབ་པར་བྱའོ། །མཇུག་ཏུ་ཐབས་ལེགས་བརྗོད་དོ། །གཙུག་ཕུད་བྲེག་པ་
དང་མཚན་བརྟག་པ་གཞན་ལ་བཅོལ་བས་འགྲུབ་ལ། ཆོས་གོས་བྱིན་རླབས་ནི་གཞན་
ལ་བཅོལ་བ་དང་འདུག་སྟེ་བརླབས་པས་མི་འགྲུབ་སྟེ། འགྲེལ་ཆུང་ལས། འདུག་སྟེ་
སྔགས་བཏབ་བམ། མཁན་པོ་ལས་གཞན་གྱིས་དེའི་ཚེ་སྔགས་བཏབ་ན་མི་ཆགས་སོ་
ཞེས་གསུངས་པའི་ཕྱིར། སྐབས་གཞན་དུ་ནི་གཞན་གྱིས་བྱིན་རླབས་བྱས་ཀྱང་ཆགས་སོ།།
རྒྱུ་ལ་བྱིན་རླབས་བྱ་བ་དེ་རྐྱེན་མེད་པར་མི་གནང་སྟེ། ལུང་གཞིའི་འགྲེལ་པ་ལས། ཆོས་
གོས་དྲས་ཤིང་དྲུབས་པ་དག་མེད་ན་རྒྱུ་ལ་བྱིན་གྱིས་བརླབ་པར་བྱའོ་ཞེས་བྱ་བ་ནི་བརྟད་
པའི་དབང་གིས་གསུངས་པ་ཡིན་ཏེ། འདི་ལྟར་རྫོགས་པར་བསྙེན་པའི་ཚོགས་པ་རྙེད་

པའི་ཚེ་ཆོས་གོས་དྲས་ཤིང་དྲུབས་པ་དག་མེད་ན་ཕྱིས་རྫོགས་པར་བསྙེན་པར་བྱ་བའི་
ཚོགས་པ་རྙེད་པར་དཀའ་སྙམ་དུ་བསམས་ནས་གང་ནས་སུ་ལས་ཀྱང་རུང་སྟེ། ཆོས་
གོས་མ་དྲས་ཤིང་མ་དྲུབས་པ་ཁ་མ་བསྒྱུར་བ་དག་རྙེད་ན་དེའི་ཚེ་མ་དྲས་པ་མ་དྲུབས་པའི་
སྔགས་ཀྱིས་བྱིན་གྱིས་བརླབས་ཏེ་རྫོགས་པར་བསྙེན་པའི་ལས་བྱས་ལ། ཕྱིས་གོས་དེ་
དག་དྲས་ཤིང་དྲུབས་ཏེ་བྱིན་གྱིས་བརླབ་པར་བཅོམ་ལྡན་འདས་ཀྱིས་དགོངས་སོ་ཞེས་
འདུལ་བ་འཛིན་པ་དག་གི་མན་ངག་ལས་ཤེས་པར་བྱའོ། །འོ་ན་དྲས་ཤིང་དྲུབས་པ་ཆོས་
གོས་ཉིད་དུ་བྱིན་གྱིས་བརླབ་པར་བྱའོ་ཞེས་གསུངས་པ་དང་ཇི་ལྟར་མི་འགལ་ཞེ་ན། དེ་
ནི་གཞུང་ལས་བཙུན་པ་ཆོས་གོས་མ་དྲས་པ་ལས་བྱིན་གྱིས་བརླབ་ཏུ་རུང་ངམ། ཉེ་བ་
འཁོར་མི་རུང་སྟེ། རྐྱེན་དེ་ལྟ་བུ་དག་ཡོད་ན་རུང་ངོ་ཞེས་གསུངས་པ་ལས་ཁོང་དུ་ཆུད་
པར་བྱ་སྟེ། རྫོགས་པར་བསྙེན་པར་འདོད་པ་ལ་བརྟད་པའི་རྐྱེན་བྱུང་ངམ། དགེ་སློང་གི་
གོས་ཕྲོག་གམ། གོས་བརླག་གམ། གོས་ཚིག་གམ། གོས་རླུང་གིས་ཁྱེར་རམ། གོས་ཆུས་
ཁྱེར་བའི་རྐྱེན་དེ་ལྟ་བུ་དག་ཡོད་ན་སྣམ་སྦྱར་ཡང་མ་དྲས་པ་ལ་བྱིན་གྱིས་བརླབ་པར་
གནང་ལ། རྐྱེན་དེ་ལྟ་བུ་དག་མེད་ན་སྣམ་སྦྱར་ནི་མ་དྲས་པ་ལ་བྱིན་གྱིས་བརླབ་ཏུ་མི་
གནང་ངོ༌། །བླ་གོས་དང་མཐིང་གོས་ནི་དྲས་ཤིང་དྲུབས་པ་དག་མེད་ན་རྐྱེན་དེ་ལྟ་བུ་དག་
ཡོད་ཀྱང་རུང་མེད་ཀྱང་རུང་མ་དྲས་པ་ལ་བྱིན་གྱིས་བརླབ་ཏུ་རུང་ངོ༌། །ཞེས་གསུངས་སོ། །
དེས་ན་དེང་སང་དྲས་ཤིང་དྲུབས་པའི་སྣམ་སྦྱར་ཡོད་བཞིན་དུ་མ་དྲས་པ་དང་རྒྱུ་ལ་བྱིན་
རླབས་བྱེད་པ་ཡོད་ཀྱང་། དེ་ནི་བྱིན་རླབས་མི་ཆགས་པ་འདྲ་སྟེ། དེ་ལྟར་བྱིན་གྱིས་
བརླབས་པར་མ་གནང་བའི་ཕྱིར་རོ། །འོ་ན་འཁོར་གསུམ་ཁེབ་པ་ལ་ཆོས་གོས་དངོས་ཀྱི་
བྱིན་རླབས་ཆགས་སམ་ཞེ་ན། འོག་ཏུ་འཆང་སྤང་གི་སྐབས་ཀྱི་འཁོར་གསུམ་ཁེབ་པའི་
མཐའི་ཚད་ལའོ་ཞེས་པའི་ཐད་ཀྱི་མཚོ་ཊཱིཀ་ལས། འགྲེལ་ཆུང་ལས་འདི་ནི་ཆོས་གོས་
གསུམ་དུ་བསྔོར་རུང་བའི་ཚད་ཅེས་བཤད་དེ། ཚད་དེ་ལ་ཆོས་གོས་གསུམ་གྱི་བྱིན་
རླབས་ཆགས་པས་ཟླ་འཇོག་ཏུ་འཇོག་པ་མ་གནང་བའོ་ཞེས་དངོས་ཀྱི་བྱིན་རླབས་ཆགས་

པར་གསུངས་སོ། །འོན་ཀྱང་ཀརྨ་ཤ་ཏཾ་ལས་ཆོས་གོས་དྲས་ཤིང་དྲུབས་པ་དག་ཡོད་ན་
དངོས་ཀྱི་བྱིན་རླབས་དང་། དྲས་ཤིང་དྲུབས་པ་དག་མེད་ན་རྒྱུ་ལ་བྱིན་གྱིས་བརླབ་པར་
བྱའོ་ཞེས་དགེ་སློང་ཕ་མ་གཉིས་ཀྱི་ཆོ་གར་གསུངས་པ་དང་། དེ་བཞིན་དུ་དཔག་སྙེ་ལས།
དྲུབས་ཟིན་མེད་ན་རྒྱུར་རུང་བ་བྱིན་གྱིས་བརླབས་ནས་གནང་བ་སྟེ། ཞེས་དྲས་ཤིང་
དྲུབས་པ་དག་མེད་ན་རྒྱུར་བྱིན་གྱིས་བརླབ་པར་གསུངས་པ་ནི་འཁོར་གསུམ་ཁེབ་པའི་
ཚད་དུ་ལོངས་ཀྱང་མ་དྲས་ཤིང་མ་དྲུབས་པའི་གོས་དེ་ལ་རྗེས་མ་ཁ་སྐོང་གི་གོས་རྙེད་ཚེ་
དྲས་ཤིང་དྲུབས་པའི་གོས་བྱེད་འདོད་ཀྱིས་དེ་རྒྱུར་བྱིན་གྱིས་བརླབ་ཆོག་པ་དང་། གལ་ཏེ་
དེ་འཁོར་གསུམ་ཁེབ་པའི་ཚད་དུ་མི་ལོངས་ན་རྒྱུར་བྱིན་གྱིས་བརླབ་དགོས་པས་དེ་ལྟར་
གསུངས་པ་ཡིན་ནོ། །དེའི་འོག་ཏུ་མཁན་པོ་ཉིད་ཀྱིས་སམ་མཁན་པོས་བསྐོས་པའི་དགེ་
སློང་གིས་ཆོས་གོས་དག་བསྐོན་པར་བྱའོ། །ཆོས་གོས་བྱིན་གྱིས་བརླབ་པར་མ་ཟད་ལྷུང་
བཟེད་ཀྱང་མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ལྷུང་བཟེད་
ཟས་ལ་སྤྱད་པར་འོས་པ། སོགས་བརྗོད་ཅིང་མཇུག་ཏུ་ཐབས་ལེགས་བྱས་ཏེ་མཁན་པོ་
དེ་རང་གིས་བྱིན་གྱིས་བརླབ་པར་བྱའོ། །དེའང་མཁན་པོས་ཚིག་གིས་བསྐོས་པའི་དགེ་
སློང་གཅིག་གིས་དགེ་སློང་རེ་རེའི་མདུན་དུ་འགྲེང་སྟེ་འདུད་པ་དང་བཅས་པས། བཙུན་
པ་ནི་ཕྱག་འོས་ཀྱི་དོན་ཡིན་པར་གསུངས་པས་རང་ལས་རྒན་ན་བཙུན་པའམ་གཞོན་ན་
ཚེ་དང་ལྡན་པ་དགོངས་སུ་གསོལ། ཚེ་དང་ལྡན་པ་མིང་འདི་ཞེས་བགྱི་བའི་ལྷུང་བཟེད་
འདི་ཆུང་ཚད་བས་མི་ཆུང་ངམ་ཆེ་ཚད་བས་མི་ཆེའམ་ཁ་དོག་མི་སྐྱའམ་ཞེས་དགེ་འདུན་
ལ་བསྟན་ནས་སོ་ཞེས་དགེ་འདུན་ལ་བསྟན་ནས་མཁན་པོས་བྱིན་གྱིས་བརླབ་པར་བྱའོ། །
ལྷུང་བཟེད་དེ་མཁན་པོས་ལེགས་པར་བརྟགས་ནས་སྟོན་དུ་འཇུག་པ་ཡིན་ན་མཁན་པོ་
ལ་བསྟན་མི་དགོས། དེ་ལྟ་མིན་ན་དགོས་པར་གསུངས་སོ། །བསྟན་པ་ན་ལན་ནི་གྲལ་དེ་
ན་འཁོད་པའི་དགེ་སློང་ཐམས་ཅད་ཀྱིས་ཆུང་ཆེ་སྐྱ་བའི་སྐྱོན་དང་ལྡན་པ་དེ་ལྟ་བུ་ཉིད་མ་
ཡིན་པར་ཚད་དང་ལྡན་ཞིང་ལེགས་པར་ཁ་བསྒྱུར་བ་ཡིན་ན་དགེ་སློང་རེ་རེ་ནས་ལྷུང་

བཟེད་བཟང་ངོ་ཞེས་བརྗོད་པར་བྱའོ། །གལ་ཏེ་མི་བརྗོད་ན་ཉེས་བྱས་སུ་འགྱུར་བར་ལུང་
ལས་གསུངས་སོ། །གྲལ་དཔོན་གྱིས་བརྟགས་ཏེ་བཟང་ངོ་ཞེས་སྨྲས་ཚེ་འོག་མ་རྣམས་
ཀྱིས་ནན་ཏན་དུ་མ་མཐོང་ཡང་བཟང་ངོ་ཞེས་སྨྲ་བ་ལ་ཉེས་པ་མེད་དོ། །དེ་ནས་འདི་ཆོས་
གོས་གདིང་བ་ཞེས་བྱ་བ་ཡིན་ཏེ་ཞེས་བྱ་བ་ལ་སོགས་པའི་ཚིག་གིས་གདིང་བ་གཏད་ཅིང་།
འདི་ཆུ་ཚགས་ཞེས་བྱ་བ་ཡིན་ཏེ་ཞེས་བྱ་བ་ལ་སོགས་པའི་ཚིག་གིས་ཆུ་ཚགས་གཏད་པར་
བྱའོ། །དེ་ལྟར་བུ་སྟོན་གྱི་ལས་བརྒྱ་རྩ་གཅིག་གི་རྣམ་བཤད་ལས། འདིར་ལུང་དང་།
ལས་བརྒྱ་རྩ་གཅིག་ཕལ་ཆེར་ནས་གདིང་བ་ཆུ་ཚགས་སྟེར་བ་མ་བཤད་ཅིང་། ལས་བརྒྱ་
རྩ་གཅིག་གི་དཔེ་ལ་ལ་ནས། གདིང་བ་དང་ཆུ་ཚགས་མཁན་པོས་ཚིག་གིས་སྦྱིན་པར་
བྱའོ། །ཞེས་འབྱུང་ཞིང་། དོན་གྱིས་འཐོབ་སྟེ། ལུང་དུ། ཡོ་བྱད་དྲུག་མ་ཚང་ནས་འཚོལ་
བའི་བར་ལ་བར་ཆད་བྱུང་བ་དེ་གསོལ་བས་དེ་ལྟ་བས་ན། ཡོ་བྱད་དྲུག་པོ་བརྙས་པ་དག་
གིས་ཀྱང་རབ་ཏུ་དབྱུང་བར་བྱའོ། །ཞེས་རབ་བྱུང་བསྙེན་རྫོགས་བྱེད་པ་ལ་ཡོ་བྱད་དྲུག་
དགོས་པར་བཤད་པའི་ཕྱིར། །ཞེས་གསུངས་སོ། །དེང་སང་ལྷུང་བཟེད་དང་ཆུ་ཚགས་
མཁན་པོས་བསྒྲུབ་བྱའི་ལག་ཏུ་གཏད་ཙམ་བྱས་ཏེ་རྟེན་འབྲེལ་སྒྲིག་པ་ཙམ་ལས་བསྒྲུབ་
བྱ་རང་ལ་དགོས་སྙམ་མེད་པ་ནི་ནོར་བ་སྟེ། ལྷུང་བཟེད་གཅིག་ལ་བྱིན་རླབས་དུ་མ་མི་
ཆགས་ཤིང་། དེ་གཉིས་རང་ལ་མེད་ན་རང་ཉིད་ལ་རབ་ཏུ་བྱུང་བའི་རྟགས་དང་ཆ་ལུགས་
མི་ཚང་བར་འགྱུར་བས་སོ། །དེས་ན་དང་པོ་ནས་བཙལ་ཏེ་རང་རང་ལ་དབང་བའི་ལྷུང་
བཟེད་དང་ཆུ་ཚགས་ཡོད་པ་ཞིག་བྱེད་རྒྱུ་གལ་ཆེའོ། །གལ་ཏེ་རང་ལ་མེད་པར་གཞན་ལ་
གཡར་བ་ཡིན་ན་ལྷུང་བཟེད་ཀྱང་དགེ་ཚུལ་གྱི་སྐབས་ལྟར་གཏོད་པ་ལས་བྱིན་རླབས་མི་
བྱ་བར་མཁས་པ་འགས་གསུངས་སོ། །གསུམ་པ་བར་ཆད་དྲི་ཞིང་བསྙེན་པར་རྫོགས་
པར་གསོལ་བ་ནི། བཀར་ནས་ལས་བྱེད་པས་གསང་སྟེ་སྟོན་པ་ལ་གང་ཡིན་ཞེས་བྱ་བས་
སྨྲར་བཅུག་སྟེ་སྤྲོ་བར་བྱས་ནས་དེ་དགེ་འདུན་ལ་གསོལ་བར་བྱའོ། །ཁྱོད་ཉོན་ཅིག་ཅེས་
བྱ་བས་ལྐོག་ཏུ་རྗེས་སུ་བསྟན་པར་བྱའོ། །མ་བོས་ཀྱི་བར་དུ་མ་འོང་པར་སྡོད་ཅིག་ཅེས་

སྨྲས་ནས་རྗེས་སུ་བསྟན་ན་ཞེས་བྱ་བས་དགེ་འདུན་ལ་ཡོངས་སུ་དག་པ་གོ་བར་བྱས་ཏེ། །
ཅི་མཆི་ཞིག་གམ་ཞེས་བྱ་བས་འོང་བ་ཞུ་བར་བྱའོ། །ཐམས་ཅད་ཀྱིས་གལ་ཏེ་ཡོངས་སུ་
དག་ནའོ་ཞེས་བརྗོད་པར་བྱའོ། །ལས་བྱེད་པས་བསྙེན་པར་རྫོགས་པ་གསོལ་དུ་གཞུག་
གོ །དགེ་འདུན་ལ་གསོལ་ནས་བར་ཆད་དྲི་བར་བྱའོ། །ཞེས་གསུངས་ཏེ། དེ་ནས་སྡོམ་
པ་ལེན་པ་པོ་དེ་ལས་ཀྱི་གནས་ནས་ཕྱིར་ཕྱུང་སྟེ་ཆོ་ག་ཐོས་པའི་ཉེ་འཁོར་ལས་བཀར་
ནས་མཐོང་བའི་ཉེ་འཁོར་དུ་བཞག་སྟེ་དེའི་འོག་ཏུ་སྔོན་ཆད་ལས་ཀྱི་གནས་སུ་འདུ་བའི་
སྔ་རོལ་དུ་མཁན་པོས་གསང་སྟོན་ལ་གསང་སྟོན་བྱེད་པར་གསོལ་བ་བཏབ་པ་ཡིན་པས་
ན་ལས་བྱེད་པས་གསང་སྟོན་གང་ཡིན་མི་ཤེས་པས་སྐབས་འདིར་དགེ་སློང་ལས་བྱེད་
པས་གསང་སྟེ་སྟོན་པ་ལ། མཁན་པོ་མིང་འདི་ཞེས་བྱ་བས་མིང་འདི་བྱ་བའི་གསང་སྟེ་
སྟོན་པར་གསོལ་བ་བཏབ་པ་གང་ཡིན་ཞེས་བྱ་བས་དྲིས་ཏེ། གསང་སྟེ་སྟོན་པ་ལ་བདག་
མིང་འདི་ཞེས་བྱའོ་ཞེས་སྨྲར་བཅུག་སྟེ་ལས་བྱེད་པས་དགེ་སློང་མིང་འདི་ཞེས་བྱ་བ་ཁྱོད་
མཁན་པོ་མིང་འདི་ཞེས་བྱ་བས་མིང་འདི་ཞེས་བྱ་བ་ལ་གསང་སྟེ་སྟོན་པར་སྤྲོའམ་ཞེས་
དྲིས་ལ་དེས་ཀྱང་སྤྲོའོ་ཞེས་བརྗོད་དེ་སྤྲོ་བར་བྱས་ནས་གསང་སྟེ་སྟོན་པ་དེ་དགེ་འདུན་ལ་
བསྐོ་བར་གསོལ་བའི་ཕྱིར་དགེ་འདུནཾ་བཙུན་པ་རྣམས་གསན་དུ་གསོལ་སོགས་བརྗོད་
ནས་གསོལ་བ་འབའ་ཞིག་པའི་ལས་ཀྱིས་བསྐོ་བར་བྱའོ། །གང་ལ་ལས་བརྗོད་པ་མེད་
ཅིང་དགེ་འདུན་ལ་གོ་བར་བྱ་བ་འབའ་ཞིག་ཡོད་པ་དེ་ནི་གསོལ་བ་འབའ་ཞིག་གི་ལས་
ཞེས་བྱའོ། །དེ་ནས་ཕྱི་རོལ་ཏུ་སོང་སྟེ་གསང་སྟེ་སྟོན་པ་དེས་ཚེ་དང་ལྡན་པ་ཁྱོད་ཉོན་ཅིག་
ཅེས་བྱ་བས་ཆོ་ག་མགོ་བརྩམས་ཏེ་ལྐོག་ཏུ་བར་ཆད་རྣམས་རྗེས་སུ་བསྟན་པར་བྱ་ཞིང་དྲི་
བར་བྱའོ། །བར་ཆད་དྲིས་ཟིན་ནས་མ་གནང་བར་ཐུག་ཐུབ་ཏུ་འཇུག་པ་སྤང་བའི་ཕྱིར་
བསྒྲུབ་བྱ་ལ་ཁོ་བོས་མ་བོས་ཀྱི་བར་དུ་མ་འོང་པར་སྡོད་ཅིག་ཅེས་སྨྲས་ནས་ཚུར་འོངས་
ལ་འདི་སྐད་ཅེས་བརྗོད་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ།
བདག་གིས་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་བར་ཆད་ཀྱི་ཆོས་

རྣམས་གསང་སྟེ་རྗེས་སུ་བསྟན་ན་ཞེས་བྱ་བ་ལ་སོགས་པ་བརྗོད་པས་དགེ་འདུན་ལུ་
སྡོམ་པ་ལེན་པ་པོ་ཡོངས་སུ་དག་པ་སྟེ་བར་ཆད་མེད་པ་གོ་བར་བྱས་ཏེ་ཅི་མཆི་ཞིག་གམ་
སྟེ་ནང་དུ་འོང་བས་ཆོག་གམ་ཞེས་བྱ་བས་སྡོམ་པ་ལེན་པ་པོ་དེ་དགེ་འདུན་གྱི་ནང་དུ་འོང་
བ་དགེ་འདུན་ལ་ཞུ་བར་བྱའོ། །ཞུས་པ་ན་དགེ་འདུན་ཐམས་ཅད་ཀྱིས་གལ་ཏེ་ཡོངས་
སུ་དག་ནའོ་ཞེས་བརྗོད་པར་བྱའོ། །དེ་ཡང་གལ་ཏེ་ཡོངས་སུ་དག་ན་ནང་དུ་འོང་བས་
ཆོག་གོ་ཞེས་པའི་དོན་ནོ། །མི་བརྗོད་ན་ཉེས་བྱས་སུ་འགྱུར་བར་ལུང་ལས་གསུངས་སོ། །
དེའི་འོག་ཏུ་ལས་ཀྱི་སློབ་དཔོན་བྱེད་པས་དགེ་འདུན་བཙུན་པ་རྣམས་གསན་དུ་གསོལ།
བདག་མིང་འདི་ཞེས་བགྱི་བ། སོགས་བརྗོད་དེ་བསྙེན་པར་རྫོགས་པར་བྱ་བའི་ཕྱིར་
བསྙེན་པར་རྫོགས་པ་གསོལ་བ་ལན་གསུམ་གདབ་ཏུ་གཞུགགོ །དེ་ལྟར་གསོལ་བ་
བཏབ་པས་དགེ་འདུན་གྱིས་ཀྱང་ཅང་མི་གསུང་བའི་སྒོ་ནས་གནང་བ་བྱིན་པ་ཡིན་ནོ། །
དེ་ནས་བར་ཆད་སྔར་མ་དྲན་པ་དྲན་པའང་སྲིད། གསར་དུ་བྱུང་བའང་སྲིད་པ་དང་། གཙོ་
བོར་དགེ་འདུན་ཐུགས་ཡིད་ཆེས་པའི་ཕྱིར་དགེ་འདུན་གྱི་ནང་དུ་ལས་བྱེད་པ་རང་ཉིད་
ཀྱིས་བསྒྲུབ་བྱ་དེ་ལ་བར་ཆད་དྲི་བའི་ཆེད་དུ། དགེ་འདུན་བཙུན་པ་རྣམས་གསན་དུ་
གསོལ། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་
བསྙེན་པར་རྫོགས་པར་འཚལ་ཏེ། སོགས་བརྗོད་དེ་དགེ་འདུན་ལ་གསོལ་བ་འབའ་ཞིག་
པའི་ལས་བྱས་ནས་ལས་བྱེད་པས་ཚེ་དང་ལྡན་པ་ཁྱོད་ཉོན་ཅིག འདི་ནི་ཁྱོད་ཀྱི་བདེན་
པའི་དུས། སོགས་བརྗོད་དེ་དགེ་འདུན་གྱི་ནང་དུ་བར་ཆད་དྲི་བར་བྱའོ། །གཉིས་པ་
དངོས་གཞིའི་ཆོ་ག་ནི། བསྙེན་པར་རྫོགས་པ་ཉེ་བར་བསྒྲུབ་པར་བྱའོ། །ཞེས་གསུངས་ཏེ།
བར་ཆད་དྲིས་པའི་འོག་ཏུ་ལས་བྱེད་པས་དང་བའི་སེམས་དང་མྱང་འདས་ཀྱི་བསམ་པ་
བརྟན་པོ་དང་འཐོབ་པའི་ངེས་ཤེས་བསྐྱེད་པའི་ཕྱིར་མངོན་དུ་གྱུར་པ་བཅུ་ལས་སྡོམ་པ་སྐྱེ་
ཚུལ་སོགས་གདམས་ངག་བརྗོད་པ་སྔོན་དུ་འགྲོ་བས་དགེ་འདུན་བཙུན་པ་རྣམས་གསན་
དུ་གསོལ། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་

ལས་བསྙེན་པར་རྫོགས་པར་འཚལ་ནས། སོགས་གསོལ་བ་དང་བཞིའི་ལས་བརྗོད་དེ་
བསྙེན་པར་རྫོགས་པ་ཉེ་བར་བསྒྲུབ་པ་སྟེ་དགེ་སློང་གི་སྡོམ་པ་སྦྱིན་པར་བྱའོ། །དེའང་
ལས་གང་རྗོད་ཀྱང་ཚིག་ཕྱེད་ཀྱང་མ་འཁྲུལ་བར་བློ་ནས་ཐོན་པ་ཞིག་དགོས་ཏེ། གསོ་
སྦྱོང་གི་གཞིའི་སྐབས་ཀྱི་རྩ་བར། ལེགས་པར་ཐོན་པས་གདོན་ཏེ་ཚིག་ཕྱེད་ཀྱང་མ་
འཁྲུལ་པ་ཉིད་ནའོ། །ཞེས་སོགས་དང༌། མཁས་གྲུབ་རྗེའི་ཐུབ་བསྟན་བྱི་དོར་ལས།
ལས་ཀྱི་སློབ་དཔོན་དགེ་འདུན་གྱི་དབུས་སུ་ལས་ཀྱི་ཆོ་གའི་ཚིག་ཕྱེད་ཀྱང་མ་འཁྲུལ་བར་
བློ་ལ་ཐོན་པ་རྣམས་དགོས་པར་གསུངས་པས། ཞེས་དང༌། ཆོ་གའི་ཚིག་ཕྱེད་ཀྱང་མ་
འཁྲུལ་བར་བློ་ལ་ཐོན་པ་ལྟ་ཅི་སྨོས། ལས་ཀྱི་ཆོ་གའི་དཔེ་ཆ་དག་པོ་ཀློག་པ་ཡང་མི་ཤེས་
པར། ཐར་ཐོར་གང་བྱུང་བཀླགས་ནས་ཆོ་ག་བྱེད་པ་ལ་ནི་ཕལ་ཆེར་ལས་མི་ཆགས་པ་ཤ་
སྟག་ཏུ་སྣང་བས་བསྙེན་རྫོགས་ཀྱི་སྡོམ་པ་གཏན་སྐྱེ་བ་མ་ཡིན་ནོ། །ཞེས་དང༌། བུ་སྟོན་
གྱི་ལས་བརྒྱ་རྩ་གཅིག་གི་རྣམ་བཤད་ལས། སྐབས་གང་ཡིན་གྱི་ཆོ་ག་དེ་ཚིག་ཕྱེད་ཀྱང་
མ་འཁྲུལ་བར་བློ་ནས་ཐོན་པ་དགོས་ཏེ། འདུལ་བ་ཡི་གེར་འབྲིར་མི་རུང་ན། དཔེ་ཀློག་
གི་ཆོ་ག་ལྟ་ཅི་སྨོས་ཞེས་དང་། རྒྱལ་དབང་ལྔ་པའི་ལས་ཆོག་རྣམ་རྒྱལ་གསེར་མདོག་ལས།
གསོལ་བ་དང་བཞིའི་ལས་ཚིག་ཕྱེད་ཀྱང་མ་འཁྲུལ་བ། ཚང་ལ་མ་ནོར་བ་མ་འཁྲུགས་པ།
བློ་ལས་ཐོན་ནུས་པ་ཞིག་དགོས། ཞེས་དང་། དཔག་སྙེ་ལས། ལས་བྱེད་པ་ལ་འདུལ་བ་
འཛིན་པ་ཞེས་གསུངས་ཏེ། དེའི་ཚད་འདུལ་བའི་དོན་ཤེས་པས་ཆོག་པ་མ་ཡིན་གྱི། ལས་
བརྒྱ་རྩ་གཅིག་ལས་ཕྲན་སོ་སོ་དང་བཅས་པའི་སྔགས་ཀྱི་ཆོ་ག་དེ་ཉིད་བཟུང་ནས་ཚིག་
ཕྱེད་ཀྱང་མ་འཁྲུལ་བར་ཁ་ཏོན་དུ་བྱ་ནུས་པ་ཞིག་དགོས་པ་ཡིན་ནོ་ཞེས་གསུངས་པའི་
ཕྱིར་རོ། །གསུམ་པ་མཇུག་གི་ཆོ་ག་ལ་གཉིས། བསྙེན་བཀུར་གྱི་གནས་དང་གནས་མ་
ཡིན་པ་ཤེས་པའི་ཕྱིར་རྫོགས་དུས་གོ་བར་བྱ་བ་དང་། བསླབ་བྱ་ཤེས་ནས་བསྲུང་བའི་
ཕྱིར་གདམས་ངག་བརྗོད་པའོ། །དང་པོ་ནི། དེ་མ་ཐག་ཏུ་གྲིབ་ཚོད་རིག་པར་བྱའོ། །དེ་
ནི་ཐུར་མ་སོར་བཞི་པ་བཟང་ངོ་། །དེ་ནི་སྐྱེས་བུ་ཉིད་ཅེས་ཐ་སྙད་དུ་བྱའོ། །ཉིན་མཚན་

གྱི་ཆ་སྔ་དྲོ་ལ་སོགས་པ་དང་། དུས་ཚོད་ཀྱང་ངོ་། །དེ་དག་ནི་ལྔའོ། །དགུན་གྱི་དུས་དང་། །
དཔྱིད་ཀྱི་དུས་དང་། དབྱར་གྱི་དུས་དང་། དབྱར་ཐུང་ངུའི་དུས་དང་། དབྱར་རིང་པོའི་
དུས་སོ། །དང་པོ་གཉིས་ནི་ཟླ་བ་བཞི་བཞིའོ། །འོག་མ་ནི་ཟླ་བ་གཅིག་གོ །དེའི་འོག་མ་
ནི་ཉིན་ཞག་གཅིག་གོ །ཐ་མ་ནི་དེས་ཟླ་བ་གསུམ་དུ་མ་ཆོག་པའོ། །ཞེས་གསུངས་ཏེ།
དེའང་དངོས་གཞིའི་ཆོ་གའི་མཇུག་སྡུད་བརྗོད་ཅིང་དེ་མ་ཐག་ཏུ་ཉིན་མོ་ཡིན་ན་ཉི་མ་
རྫོགས་པའི་སར་ཕྱིན་ཏེ་གཞལ་ཞིང་མཚན་མོ་ཡིན་ན་སྐར་ཁུང་གིས་མཚན་མོའི་ཐུན་ཚད་
ངེས་པར་བྱས་ནས་ཉིན་མོ་ཡིན་ན་གྲིབ་ཚོད་དམ་མཚན་མོ་ཡིན་ན་ཐུན་ཚོད་འདི་ལ་ཁྱོད་
ཀྱིས་སྡོམ་པ་ཐོབ་བོ་ཞེས་རིག་པར་བྱ་གོ་བར་བྱའོ། །དེ་ནི་མཁན་པོ་དང་སློབ་དཔོན་
ལས་གཞན་པའི་དགེ་སློང་གང་ཡང་རུང་བས་བརྗོད་དགོས་ཏེ། དུས་གོ་བརྗོད་པ་ལ་གྲིབ་
ཚོད་གཞལ་བའི་ཕྱིར་ལྡང་དགོས་ཤིང་། མཁན་པོ་དང་སློབ་དཔོན་སྟན་ལས་ལྡང་བ་མི་
མཛེས་པའི་ཕྱིར་རོ། །གྲིབ་མ་གཞལ་བ་དེ་ནི་ཐུར་མ་སོར་བཞི་པ་ཉིད་ཀྱིས་གཞལ་ན་
བཟང་ངོ་སྟེ་རྟོགས་སླ་བའོ། །དབྱུག་པ་རིང་པོ་དང་གོམ་པས་མི་འཇལ་ཏེ་རྟོགས་དཀའ་
བའི་ཕྱིར་རོ། །མིང་མ་གྲགས་པ་གཞན་གྱི་ཐ་སྙད་བསྟན་པའི་ཕྱིར་ཐུར་མ་སོར་བཞི་པ་
དང་དེ་དང་ཚད་མཉམ་པའི་གྲིབ་མ་དེ་ནི་སྐྱེས་བུ་ཉིད་ཅེས་ཐ་སྙད་དུ་བྱའོ། །ཐུར་མའི་
སོར་གསུམ་མན་ཆད་ཀྱི་སོར་རེ་དང་དེའི་གྲིབ་མ་སོར་རེ་ལ་རྩ་བའམ་རྐང་པ་ཞེས་བྱའོ། །
དེ་ལྟར་བཏགས་པའི་དགོས་པ་ནི་རྐུ་ཐབས་སུ་ཞུགས་པ་སོགས་ཀྱིས་ཐ་སྙད་དེ་མི་ཤེས་
པར་བྱ་བའི་ཕྱིར་རོ། །དེ་ལ་སྔ་དྲོའི་གྲིབ་མ་སྐྱེས་བུ་དང་རྐང་པ་གང་མང་བ་བསླབ་པ་
རྒན་ཞིང་། ཕྱི་དྲོ་གང་ཉུང་བ་དེ་རྒན་པར་ཤེས་པར་བྱའོ། །གྲིབ་ཚོད་འབའ་ཞིག་རིག་
པར་བྱའམ་ཞེ་ན། ཉིན་མཚན་གྱི་ཆུ་སྔ་དྲོ་དང༌། གུང་དང་། ཕྱི་དྲོ་ལ་སོགས་པ་ཉེར་
གཉིས་དང༌། དེར་མ་ཟད་དུས་ཚོད་དེ་དུས་ཚིགས་ལྔ་པོ་དག་གི་དུས་ཚིགས་འདི་ལ་དང་།
དེ་བཞིན་དུ་ཟླ་བ་འདིའི་ཡར་ངོའི་མར་ངོའི་གྲལ་ཚེས་འདི་ལ་སྡོམ་པ་ཐོབ་བོ་ཞེས་ཀྱང་ངོ་
སྟེ་རིག་པར་བྱའོ་ཞེས་སྔ་མར་སྦྱར་རོ། །དེ་ལ་དུས་ཚིགས་ཀྱི་ཐོག་མ་ངོས་འཛིན་ཚུལ་

མདོ་རྒྱུད་བསྟན་བཅོས་རྣམས་ལས་མི་འདྲ་བ་དུ་མ་ཞིག་གསུངས་ཀྱང་། འདུལ་མངོན་
གཞིར་བཞག་གི་དབང་དུ་བྱས་ན། དུས་ཚིགས་ཀྱི་ཐོག་མ་དགུན་ཉིད་དུ་འཇོག་སྟེ། རྩ་
བར། དེ་དག་ནི་ལྔའོ། །དགུན་གྱི་དུས་དང་ཞེས་སོགས་གསུངས་ཤིང་། མེ་ཏོག་ཕྲེང་རྒྱུད་
ལས། དགུན་དུས་དང་ནི་དཔྱིད་ཀ་ཉིད། །ཅེས་སོགས་དང༌། མཛོད་འགྲེལ་ལས།
དགུན་དང་དཔྱིད་དང་དབྱར་རྣམས་ཀྱི། །ཞེས་སོགས་དང་། རྒྱལ་སྲས་མ་ལས། སངས་
རྒྱས་པ་རྣམས་ཀྱི་དུས་ཀྱི་དང་པོ་ནི་དགུན་དག་ཡིན་ལ་ཞེས་གསུངས་པས་སོ། །དེ་ཡང་
འཇིག་རྟེན་པ་ཕལ་ཆེ་བ་རྣམས་དཀར་ཕྱོགས་ཀྱི་ཚེས་གཅིག་ནས་བཟུང་སྟེ་སྟོང་གི་བར་
ལ་ཟླ་བར་བྱས་ནས་ཟླ་བ་ཐམས་ཅད་ཡར་ངོ་སྔོན་འགྲོར་འཇོག་ཀྱང་འདུལ་མངོན་གྱི་
སྐབས་སུ་ནག་ཕྱོགས་ཀྱི་ཚེས་གཅིག་ནས་བཟུང་ཉའི་བར་ལ་ཟླ་བར་བྱེད་པའི་མར་ངོ་
སྔོན་འགྲོར་འཇོག་སྟེ། རྒྱ་ཆེར་འགྲེལ་ལས། སྟོན་ཟླ་ཐ་ཆུང་གི་ཉ་ནས་དགུན་ཟླ་འབྲིང་
པོའི་ཉའི་བར་གྱི་ཟླ་བ་གཉིས་ནི་དགུན་གྱི་དུས་སོ། །ཞེས་དང་། རྒྱལ་སྲས་མ་ལས། ཟླ་
བ་ཐམས་ཅད་ཀྱི་མར་ངོ་སྔ་སྟེ་ཞེས་གསུངས་པའི་ཕྱིར་རོ། །དེ་ལྟར་འཇོག་པའི་རྒྱུ་མཚན་
ཡང་ཡར་ངོའི་དུས་སུ་ཟླ་བ་འཕེལ་བ་དང་མར་ངོའི་དུས་སུ་འགྲིབ་པ་ལྟར། འཇིག་རྟེན་
པ་རྣམས་དང་པོར་ལུས་དང་ལོངས་སྤྱོད་འཕེལ་བ་ལྟར་སྣང་ཡང་མཐར་རྒུད་པའི་ཆོས་
ལས་མ་འདས་པའི་ཕྱིར། འཇིག་རྟེན་པ་རྣམས་ཀྱིས་ཡར་ངོ་སྔོན་འགྲོར་འཇོག་ཅིང་།
མར་ངོ་ལ་ཟླ་བ་འགྲིབ་པ་དང་ཡར་ངོ་ལ་གོང་ནས་གོང་དུ་འཕེལ་བ་ལྟར། རབ་ཏུ་བྱུང་བ་
རྣམས་དང་པོར་ལུང་རྟོགས་ཀྱི་ཡོན་ཏན་འཕེལ་བའི་ཆེད་དུ་དཀའ་སྤྱད་ཀྱིས་ལུས་སེམས་
གདུང་བ་ལྟར་སྣང་ཡང་། ཕྱིས་ལུང་རྟོགས་ཀྱི་ཡོན་ཏན་གོང་ནས་གོང་དུ་འཕེལ་ཏེ་འཐོབ་
བྱའི་འབྲས་བུ་ཕུན་ཚོགས་མངོན་དུ་འགྱུར་བའི་རྟེན་འབྲེལ་ཡོད་པའི་ཕྱིར་རབ་ཏུ་བྱུང་བ་
རྣམས་ཀྱིས་མར་ངོ་སྔོན་འགྲོར་འཇོག་པ་ཡིན་ཞེས་སྐྱེད་ཚལ་མཁན་པོ་ཀུན་དགའ་ཆོས་
བཟང་དང་པཎ་ཆེན་བདེ་ལེགས་ཉི་མ་སོགས་ཀྱིས་གསུངས་སོ། །འོན་ཀྱང་འཇིག་རྟེན་
པ་དང་སྒོ་བསྟུན་ནས་བསྟན་བཅོས་ལས་ཡར་ངོ་སྔོན་འགྲོར་ཡང་བཤད་དེ། རྒྱ་ཆེར་

འགྲེལ་དང་ཀུན་བཏུས་ལས། དབྱར་དགུན་འབྲིང་ཐུབ། སྟོན་དཔྱིད་འབྲིང་མི་ཐུབ་ཅེས་
ཧོར་ཟླ་བཅུ་གཅིག་པའི་ཡར་ངོའི་ཚེས་གཅིག་ནས་དགུན་ཟླ་ར་བ་མགོ་ཟླ་བའི་མགོ་
བཟུང་སྟེ་བརྩིས་པའི་དབྱར་ཟླ་འབྲིང་པོ་ཧོར་ཟླ་དྲུག་པ་དང་དགུན་ཟླ་འབྲིང་པོ་ཧོར་ཟླ་
བཅུ་གཉིས་པ་གཉིས་ཞག་ཐུབ་ཅིང་། སྟོན་ཟླ་འབྲིང་པོ་ཧོར་ཟླ་དགུ་པ་དང་། དཔྱིད་ཟླ་
འབྲིང་པོ་ཧོར་ཟླ་གསུམ་པ་གཉིས་ཞག་མི་ཐུབ་པར་གསོ་སྦྱོང་བཅུ་བཞི་པ་འབྱུང་བར་
བཤད་པ་ལྟ་བུའོ། །འོ་ན་དུས་ཚིགས་ཀྱི་ཐོག་མ་དགུན་ཡིན་ན་ལོ་མགོ་དགུན་ཟླ་དང་
པོའི་ཚེས་གཅིག་ནས་འཛིན་དགོས་ན་དགུན་ཟླ་དང་པོ་གང་ཡིན་ཞེ་ན། དགུན་ཟླ་དང་
པོའམ་ར་བ་མགོ་ཟླ་བ་ཡིན་ཏེ། དེའི་སྔོན་མའི་ཟླ་བ་དེ་སྨིན་དྲུག་གི་ཟླ་བ་ཡིན་པ་གང་
ཞིག སྨིན་དྲུག་ཟླ་བ་དེ་སྟོན་ཟླ་ཐ་ཆུང་ཡིན་པར་བཤད་པའི་ཕྱིར་ཏེ། མདོ་སྡེ་ཉི་མའི་སྙིང་
པོ་ལས། བདག་གིས་སྒྱུ་སྐར་སྨིན་དྲུག་བརྗོད། །ཟླ་བ་ཉ་ཚེ་ཟླ་རངས་འགྱུར། །སྟོན་ཟླ་
ཐ་ཆུང་ཞེས་བྱ་བ། །འདིར་ནི་རབ་ཏུ་བརྗོད་པ་ཡིན། །ཞེས་དང༌། ཡར་ངོའི་ཚེས་གཅིག་
ལ་སྐར་མ་ལྷ་འཚམས། བཅོ་ལྔ་ལ་སྨིན་དྲུག གནམ་སྟོང་ལ་གདུ་བུ་ཡོད་པའི་ཟླ་བ་དེ་
སྟོན་ཟླ་ཐ་ཆུང་ཡིན་པར་མདོ་སྡེ་མིག་བཅུ་གཉིས་པ་ནས་ཀྱང་བཤད་པར་རྒྱལ་བ་དགེ་
འདུན་གྲུབ་སོགས་ཀྱིས་གསུངས་པའི་ཕྱིར་དང་། རྒྱ་ཆེར་རོལ་པ་ལས། དཔྱིད་ཟླ་ཐ་ཆུང་
གི་ཚེ་སྐར་མ་ས་ག་ལ་བབས་པ་ཞེས་མངོན་པར་བྱང་ཆུབ་པའི་དུས་ས་གའི་ཉ་བ་ཅན་གྱི་
ཟླ་བ་དེ་དཔྱིད་ཟླ་ཐ་ཆུང་ཡིན་པར་གསུངས་ལ། དེའང་སྨིན་དྲུག་གིས་ཉ་བ་ལ་སྟོན་ཟླ་ཐ་
ཆུང་དུ་བྱས་ཏེ་བརྩིས་ཚེ་དཔྱིད་ཟླ་ཐ་ཆུང་ལ་ས་གས་ཉ་བ་འབྱུང་བའི་ཕྱིར་རོ། །སྔོན་མའི་
ཟླ་བ་དེ་སྨིན་དྲུག་གི་ཟླ་བ་ཡིན་ཞིང་ཟླ་བ་དེ་སྟོན་ཟླ་ཐ་ཆུང་ཡིན་ན་དགུན་ཟླ་དང་པོ་མགོ་
ཟླ་བ་ཡིན་པས་ཁྱབ་སྟེ། སྨིན་དྲུག་ཟླ་བའི་རྗེས་སུ་མགོ་ཟླ་བ་འབྱུང་བ་དང་ལོ་སྔ་མའི་
སྟོན་ཟླ་ཐ་ཆུང་རྫོགས་ནས་ལོ་ཕྱི་མའི་དགུན་ཟླ་ར་བའམ་དང་པོ་འབྱུང་བ་རྟེན་འབྲེལ་གྱི་
ཆོས་ཉིད་ཡིན་པའི་ཕྱིར་དང༌། དེ་ནི་གྲགས་ཤིང་གྲུབ་པ་ཡིན་པའི་ཕྱིར་རོ། །དེའང་ཧོར་
ཟླ་དང་སྦྱར་ནས་བཤད་ན་ཧོར་ཟླ་བཅུ་པའི་ཚེས་བཅུ་དྲུག་ནས་བཅུ་གཅིག་པའི་བཅོ་ལྔའི་

བར་གྱི་ཟླ་བ་འདི་དགུན་ཟླ་དང་པོ་མགོ་ཟླ་བ་ཡིན་ཏེ། ཧོར་ཟླ་དགུ་པའི་ཚེས་བཅུ་དྲུག་
ནས་བཅུ་པའི་ཚེས་བཅོ་ལྔའི་བར་གྱི་ཟླ་བ་འདི་སྟོན་ཟླ་ཐ་ཆུང་སྨིན་དྲུག་ཟླ་བ་ཡིན་པའི་
ཕྱིར་ཏེ། ཟླ་བ་གང་གི་ཉ་ལ་སྐར་མ་གང་ཉ་སྐར་གྱི་ཚུལ་དུ་ཤར་བའི་ཟླ་བ་དེ་སྐར་མ་དེ་
ཉིད་ཀྱི་ཟླ་བ་ཡིན་ཞིང་། ཉ་སྐར་གྱི་ཚུལ་དུ་ཤར་ཚེ་ཟླ་བ་དེ་རྫོགས་པར་བཤད་པ་གང་
ཞིག ཧོར་ཟླ་བཅུ་པའི་ཚེས་བཅོ་ལྔ་ལ་སྐར་མ་སྨིན་དྲུག་ཉིད་ཟླ་བ་དང་ཤིན་ཏུ་ཉེ་བའི་
ཚུལ་གྱིས་ཟླ་བ་དང་མཉམ་དུ་འཆར་ཞིང་། རྗེས་སུ་ལྷན་དུ་ནུབ་ནས་ཟླ་བ་རྫོགས་པ་དེ་
ཉིད་ཀྱི་ཉ་སྐར་བྱེད་པར་མིག་སྐར་བྱས་ན་མངོན་སུམ་དུ་གྲུབ་པའི་ཕྱིར་རོ། །དེས་ན་
མངོན་བརྗོད་འཆི་མེད་མཛོད་ལས། མགོ་ནི་རི་དྭགས་མགོ་ཡིན་ཏེ། །དེ་ནི་དུས་ཀྱི་དང་
པོར་བརྗོད། །ཅེས་དང་། ས་སྐྱ་པཎྜི་ཏའི་ཚིག་གཏེར་ལས་ཀྱང་། སྤྲུལ་པོ་ཞེས་བྱ་ལོ་ཡི་
མགོ །ཞེས་གསུངས་སོ། །སྨལ་པོ་ཞེས་པ་ནི་མགོ་ཟླ་བའི་མིང་གི་རྣམ་གྲངས་ཡིན་ནོ། །
མངོན་པ་མཛོད་ཀྱི་ལུགས་ལ་ཡང་དེ་ལྟར་མགོ་ཟླ་བ་ནས་ལོ་མགོ་བཟུང་བ་ཡིན་ཏེ། །
མཛོད་རྩ་བར། དགུན་རྣམས་ཀྱི་ནི་བཞི་པ་ལ། །ཞེས་པའི་བཞི་པ་འདི་དཔྱིད་ཟླ་ར་
བའམ་དབོ་ཟླ་བ་ཡིན་པའི་ཕྱིར་རོ། །དེ་ཡིན་ཏེ། མཛོད་རང་འགྲེལ་ལས། དབྱར་རྣམས་
ཀྱི་ཟླ་བ་གཉིས་པ་སྟོན་ཟླ་ར་བ་ཡར་གྱི་ཚེས་དགུ་ནས་མཚན་རིང་ངོ༌། །དགུན་རྣམས་ཀྱི་
ནི་བཞི་པ་ལ། །འཐུང་ངུར་འགྱུར་རོ། །དེ་བཞིན་དུ་དགུན་རྣམས་ཀྱི་ནི་ཟླ་བཞི་པའི་ཐ་
མའི་ཚེས་དགུ་ནས་ཐུང་ངུར་འགྱུར་རོ་། །ཞེས་བྱ་བར་སྦྱར་ཏེ། དཔྱིད་ཟླ་ར་བ་ཡར་ངོའི་
ཚེས་དགུ་ནས་སོ། །ཞེས་གསུངས་པའི་ཕྱིར་རོ། །ཁྱབ་སྟེ། དབོ་ཟླ་དགུན་གྱི་བཞི་པ་ཡིན་
ན། མཆུ་དགུན་ཟླ་གསུམ་པ་དང་། རྒྱལ་གཉིས་པ། མགོ་དགུན་ཟླ་དང་པོ་ཡིན་དགོས་
པའི་ཕྱིར་རོ། །འདུལ་བའི་ལུགས་ལ་ཡང་མགོ་ཟླ་བ་ནས་ལོ་མགོ་བཟུང་བ་ཡིན་ཏེ།
མགོ་ཟླ་བ་ནས་བཟུང་ན་དབྱར་སྔ་ཕྱིའི་ཁས་ལེན་གྱི་དུས་དང་སྲ་བརྐྱང་འདིང་བ་དང་
དབྱུང་བ་དང་གསོ་སྦྱོང་ཞག་མི་ཐུབ་པ་འབྱུང་བའི་དུས་སོགས་ལུང་ནས་བཤད་པ་ལྟར་
དང་ཤིན་ཏུ་འགྲིག་པའི་ཕྱིར་རོ། །དེ་ལ་མར་ངོ་སྔོན་འགྲོའི་དབང་དུ་བྱས་པའི་དགུན་ཟླ་

དང་པོ་དང་དགུན་ཟླ་ར་བ་ཞེས་པ་ནི་དོན་གཅིག་སྟེ། དུས་ཚིགས་ལ་ལྔར་ཕྱེ་བའི་དགུན་
ཟླ་དང་པོ་གསུམ་དང་དུས་ཚིགས་བཞིར་ཕྱེ་བའི་དགུན་ཟླ་ར་འབྲིང་ཐ་གསུམ་པོ་དོན་
གཅིག་པ་དང་། དུས་ཚིགས་ལ་ལྔར་ཕྱེ་བའི་དགུན་ཟླ་བཞི་པ་དཔྱིད་ཟླ་དང་པོ་དཔྱིད་ཟླ་
གཉིས་པ་རྣམས་དང་དུས་ཚིགས་བཞིར་ཕྱེ་བའི་དཔྱིད་ཟླ་ར་འབྲིང་ཐ་གསུམ་དོན་གཅིག་
པ་དང་། དུས་ཚིགས་ལ་ལྔར་ཕྱེ་བའི་དཔྱིད་ཟླ་གསུམ་པ་བཞི་པ་དབྱར་ཙམ་གྱི་ཟླ་བ་
གཅིག་དང་གསུམ་པོ་དེ་དག་དུས་ཚིགས་བཞིར་ཕྱེ་བའི་དབྱར་ཟླ་ར་འབྲིང་ཐ་གསུམ་དང་
དོན་གཅིག་པ་དང་། དུས་ཚིགས་ལ་ལྔར་ཕྱེ་བའི་དབྱར་ཐུང་ངུ་ཉིན་ཞག་གཅིག་པོ་དང་།
ཉིན་ཞག་གཅིག་པོ་དེས་མ་ཆོག་པའི་དབྱར་རིང་པོ་ཟླ་བ་གསུམ་དང་བཅས་པ་དེ་དུས་
ཚིགས་ལ་བཞིར་ཕྱེ་བའི་སྟོན་ཟླ་ར་འབྲིང་ཐ་གསུམ་དང་དོན་གཅིག་པར་ཕྲན་ཚེགས་ཊི་
ཀ་སོགས་ལས་གསུངས་པའི་ཕྱིར་རོ། །འོན་ཀྱང་འཇིག་རྟེན་པ་དང་སྒོ་བསྟུན་ནས་དུས་
ཚིགས་ལ་བཞིར་ཕྱེ་ཚེ་སྤྱིར་བཏང་ཧོར་ཟླ་བཅུ་གཅིག་པ་མགོ་ཟླ་བའི་ཚེས་གཅིག་ནས་
དགུན་གྱི་མགོ་བཟུང་ཞིང་འཇིག་རྟེན་པ་ལྟར་ཡར་ངོ་སྔོན་འགྲོ་བྱེད་པ་ཡིན་ནོ། །ཚིག་གི་
དོན་ནི། དུས་ཚོད་དེ་དག་ནི་ལྕའོ། །ལྔ་གང་ཞེ་ན། དགུན་གྱི་དུས་དང་དཔྱིད་ཀྱི་དུས་
དང༌། དབྱར་གྱི་དུས་དང་དབྱར་ཐུང་ངུའི་དུས་དང་དབྱར་རིང་པོའི་དུས་སོ། །དེ་དག་ལ་
དུས་ཅི་ཙམ་ཡོད་ཅེ་ན། དང་པོ་དགུན་དཔྱིད་གཉིས་ནི་ཟླ་བ་བཞི་བཞིའོ། །དེ་ཡང་སྟོན་
ཟླ་ཐ་ཆུང་གི་ཉའི་ཕྱི་དེ་ཉིན་པར་ཏེ། ཧོར་ཟླ་བཅུ་པའི་ཚེས་བཅུ་དྲུག་ནས་དཔྱིད་ཟླ་ར་
བའི་ཉ་སྟེ་ཧོར་ཟླ་གཉིས་པའི་ཚེས་བཅོ་ལྔའི་བར་གྱི་མགོ་དང༌། རྒྱལ་དང་། མཆུ་དང་།
དབོའི་ཟླ་བ་བཞི་ནི་དགུན་གྱི་དུས་དང་། དཔྱིད་ཟླ་ར་བའི་ཉའི་ཕྱི་དེ་ཉིན་པར་ཏེ་ཧོར་ཟླ་
གཉིས་པའི་ཚེས་བཅུ་དྲུག་ནས་དབྱར་ཟླ་འབྲིང་པོའི་ཉ་སྟེ་ཧོར་ཟླ་དྲུག་པའི་ཚེས་བཅོ་
ལྔའི་བར་གྱི་ནག་པ་དང་། ས་ག་དང་། སྨོན་དང་། ཆུ་སྟོད་ཀྱི་ཟླ་བ་བཞི་ནི་དཔྱིད་ཀྱི་དུས་
སོ། །དེ་གཉིས་ཀྱི་འོག་མ་དབྱར་གྱི་དུས་ནི་དབྱར་ཟླ་འབྲིང་པོའི་ཉའི་ཕྱི་དེ་ཉིན་པར་ཏེ་
ཧོར་ཟླ་དྲུག་པའི་ཚེས་བཅུ་དྲུག་ནས་དབྱར་ཟླ་ཐ་ཆུང་གི་ཉ་སྟེ་ཧོར་ཟླ་བདུན་པའི་ཚེས་

བཅོ་ལྔའི་བར་གྱི་གྲོ་ཞིན་གྱི་ཟླ་བ་གཅིག་གོ །དེའི་འོག་མ་དབྱར་ཐུང་ངུའི་དུས་ནི་དབྱར་
ཟླ་ཐ་ཆུང་གི་ཉའི་ཕྱི་དེ་ཉིན་པར་ཏེ་ཧོར་ཟླ་བདུན་པའི་ཚེས་བཅུ་དྲུག་ཁྲུམས་སྟོད་ཟླ་བའི་
ཚེས་གཅིག་གི་ཉིན་ཞག་གཅིག་གོ །དུས་ཐ་མ་དབྱར་རིང་པོ་ནི་ཧོར་ཟླ་བདུན་པའི་ཚེས་
བཅུ་བདུན་ནས་སྟོན་ཟླ་ཐ་ཆུང་གི་ཉ་སྟེ་ཧོར་ཟླ་བཅུ་པའི་ཚེས་བཅོ་ལྔའི་བར་ཏེ། དབྱར་
ཐུང་ངུའི་ཉིན་ཞག་གཅིག་པོ་དེས་ཟླ་བ་གསུམ་དུ་མ་ཆོག་པ་ཁྲུམས་སྟོད་དང་། ཐ་སྐར་
དང༌། སྨིན་དྲུག་གི་ཟླ་བ་གསུམ་པོའོ། །དེ་ལྟར་དུས་ཚིགས་ལྔར་ཕྱེ་བ་ནི། དབྱར་ཐུང་
ངུའི་དུས་དེ་ངོས་གཟུང་བའི་ཆེད་དེ། དེ་ཡང་ཤི་བ་དང་འདྲ་བའི་དབྱར་ཐུང་ངུའི་དུས་ཉིན་
ཞག་གཅིག་པོ་དེར་དབྱར་ཕྱི་མ་ཁས་ལེན་དགོས་ཀྱི། དེ་ཕན་ཆད་ལ་ལོ་དེའི་ནང་དུ་
དབྱར་ཁས་ལེན་མི་འབྱུང་བས་སོ། །དེ་ནི་ཡུན་ཐུང་བའི་རྒྱུ་མཚན་གྱིས་ཤི་བ་དང་འདྲ་
ཞེས་བཏགས་སོ། །དེ་ལྟར་མདོ་རྩ་བ་དང༌། ལུང་དང་། ཀརྨ་ཤ་ཏི་རྣམས་སུ་ཕྲ་རིམ་ནས་
བཤད་ལ། དེ་ཡང་གཞལ་བའི་ཚེ་དུས་འགྱུར་རྐྱེན་སླ་བས་ཕྲ་རིམ་ནས་གཞལ་དགོས་
པས་དེའི་དབང་དུ་བྱས་ནས་གསུངས་ཀྱང་། གོ་བར་བྱེད་པའི་ཚེ་རགས་རིམ་ནས་བརྗོད་
པར་བྱ་སྟེ། ལོ་འདིའི་དུས་ཚིགས་ལྔ་པོ་དག་གི་དུས་ཚིགས་འདི་ལ་ཟླ་བ་འདིའི་ཡར་ངོ་
མར་ངོའི་གྲལ་ཚེས་འདི་དང་ཉིན་མཚན་གྱི་ཆ་འདི་ལ། ཉིན་མོ་ཡིན་ན་གྲིབ་ཚོད་སྐྱེས་བུ་
དང་རྐང་པ་འདིའི་དུས་དང་། མཚན་མོ་ཡིན་ན་མཚན་མོའི་ཆ་འདིའི་དུས་སུ་གཙུག་ལག་
ཁང་ངམ་གནས་འདི་ཞེས་བྱ་བར་མཁན་པོ་འདི་དང་། ལས་ཀྱི་སློབ་དཔོན་འདི་ལས་དགེ་
སློང་གི་སྡོམ་པ་ཐོབ་པ་ཡིན་ཞེས་བརྗོད་ན་རྗོད་པ་པོས་བརྗོད་བདེ་ཞིང་ཉན་པ་པོས་བདེ་
བླག་ཏུ་རྟོགས་པར་འགྱུར་བའི་ཕྱིར་རོ། །ལུང་གཞིའི་འགྲེལ་པ་ལས་ཀྱང་ཐོག་མར་ཕྲ་
རིམ་ནས་བཙལ་ནས་གོ་བར་བྱེད་པའི་ཚེ་རགས་རིམ་ནས་བརྗོད་དགོས་པར་གསུངས་ཏེ།
དེ་ལས། དུས་ཚིགས་ལྔ་པོ་དག་གི་ཟླ་བ་འདིའི་ཚེས་གྲངས་འདི་ལ་ཉིན་མོའི་ཆ་འདིའི་
གྲིབ་ཚོད་སྐྱེས་བུ་དང་རྩ་བ་འདི་ཙམ་ལ་ཞེའམ། མཚན་མོའི་ཆ་འདི་ཙམ་ལ་ཁྱོད་རྫོགས་
པར་བསྙེན་ཏོ། །ཞེས་བརྗོད་པར་བྱ་བ་ཡིན་ནོ། །ཞེས་གསུངས་སོ། །དེའང་ལུང་གཞི་

དང་ཀརྨ་ཤ་ཏཾ་ལས་ལོ་བརྗོད་པར་མ་གསུངས་ཀྱང་། དགེ་ཚུལ་གྱི་ལོ་དྲི་བ་ལས། རྒྱལ་
པོ་ཤཱཀྱ་བྱུང་བའི་དུས་ན་ལོ་དགུ་བརྒྱ་བཞི་བཅུ་རྩ་ལྔ་ལོན་པའི་འོག་ཏུ་དཔལ་ལྡན་ས་སྐྱོང་
ལྷ་རྣམ་པར་རྒྱལ་བས་རྒྱལ་སྲིད་མཛད་ནས་ལོ་བཅུ་དགུ་འདས་པ་ན། དབྱར་ཟླ་ར་བའི་
མར་ངོའི་ཚེས་གསུམ་ལ་ཡུལ་མ་ག་དྷའི་དཔལ་སེང་གེའི་གོ་ཆ་འབྱུང་བའི་གཙུག་ལག་
ཁང་ཆེན་པོར་རབ་ཏུ་བྱུང་བ་བདག་ཉིད་ནི། ཤཱཀྱའི་དགེ་ཚུལ་མཐའ་ཡས་དཔལ་སྐྱོང་ངོ་
ཞེས་གསུངས་པས་ལོ་ཚིགས་ཤེས་ཕྱིར་ལོ་ཡང་བརྗོད་དགོས་ལ། དེ་ཡང་སྔོན་རྒྱ་གར་ན་
འདུལ་མངོན་གཞིར་བྱས་ནས་ལོ་ལ་རང་མིང་མེད་པས་རྒྱལ་པོ་འདི་ཞེས་བྱ་བས་རྒྱལ་
སྲིད་བསྐྱངས་ནས་ལོ་གྲངས་འདི་ཙམ་ལོན་པའི་ལོ་ཞེས་པ་སོགས་ལས་མི་འབྱུང་བར་
གྲགས་ལ། བདེ་མཆོག་སྟོད་འགྲེལ་སོགས་དང་བསྟུན་ནས། རབ་བྱུང་། རྣམ་བྱུང༌།
དཀར་བོ། རབ་མྱོས་སོགས་ལོ་དྲུག་ཅུའི་མིང་བྱུང་། རྒྱ་ནག་གི་ལུགས་ལ་བྱི་བ་གླིང་
སོགས་བཅུ་གཉིས་ལ་ལོ་སྐོར་དུ་བྱེད་ཅིང་། དེ་འབྱུང་བ་མེ། ས། ལྕགས། ཆུ། ཤིང་ལྔ་
ལ་སྦྱར་བའི་ལོ་རྒན་དྲུག་ཅུའི་རྣམ་གཞག་བཤད་དོ། །ལས་ཆོག་རྣམས་སུ་ལོ་བརྗོད་
སྐབས་ལོ་དྲུག་ཅུ་དང་ལོ་རྒན་དྲུག་ཅུའི་གང་ཡིན་བརྗོད་པར་གསུངས་ཏེ། དཔེར་ན་ད་
ལོའི་ལོ་འདི་པྲ་བྷ་བ་ཞེས་པ་རབ་བྱུང་སྟེ་རྒྱ་རྩིས་པའི་མེ་མོ་ཡོས་ཀྱི་ལོ་ཡིན། ཞེས་བརྗོད་
པ་ལྟ་བུའོ། །བརྩི་བའི་ཚེ་ཡང་ཁྱོད་བསྙེན་པར་རྫོགས་ནས་ལོ་དུ་ལོན་ཞེས་པ་ནས་མགོ་
བརྩམས་ཏེ་རགས་རིམ་ལོ་ཟླ་ནས་བརྩི་ན་ཕྲ་རིམ་གྲིབ་ཚོད་སོགས་ནས་བརྩི་མི་དགོས་
པར་ཚེགས་ཆུང་བའི་དགོས་པ་ཡོད་དོ། གཉིས་པ་ལ་བཅུ་གཅིག་ལས། དང་པོ་བརྟེན་བྱ་
གནས་བཞི་གདམས་པ་ནི། གནས་རྣམས་བརྗོད་པར་བྱའོ། །ཞེས་གསུངས་ཏེ། དེ་ལྟར་
དུས་གོ་བར་བྱས་པའི་འོག་ཏུ་བསླབ་བྱ་ཤེས་ནས་བསྲུང་བའི་ཕྱིར་དེ་མ་ཐག་ཏུ་གདམས་
ངག་རྗོད་པ་ལ། ལས་བྱེད་པས་ཚེ་དང་ལྡན་པ་མིང་འདི་ཞེས་བྱ་བ་ཁྱོད་ཉོན་ཅིག བཞི་པོ་
འདི་དག་ནི་སོགས་གསུངས་པ་བཞིན་ཚངས་པར་སྤྱོད་པ་དག་འདི་རྣམས་ལ་གནས་ནས་
ཚངས་པར་སྤྱད་དགོས་པས་ན་གནུས་ཞེས་སྨོས་ཏེ། དེའང་གཞན་གྱིས་ཕྱག་དར་བཞིན་

དུ་བོར་བའམ་ཡང་ན་ཕྱག་དར་དག་གི་ནང་ན་འདུག་པའི་གོས་ཏེ་གོས་ཕྱག་དར་ཁྲོད་དང་།
ཟས་བསོད་སྙོམས་དང་། གནས་མལ་ཤིང་དྲུང་དང་། གཞན་གྱིས་ཁུ་བ་བཀུས་པའམ་
བཙགས་ཏེ་བོར་བ་ནི་སྨན་བཀུས་ཏེ་བོར་བ་སྟེ་དེ་རྣམས་བསྟེན་པར་བརྗོད་པར་བྱའོ། །
གཉིས་པ་བསྲུང་བྱའི་ཚུལ་ཁྲིམས་ཆེ་ལོང་ཙམ་ཞིག་གདམས་པ་ནི། ལྟུང་བར་འགྱུར་བའི་
ཆོས་རྣམས་དང་། ཞེས་གསུངས་ཏེ། མིང་འདི་ཞེས་བྱ་བ་ཁྱོད་ཉོན་ཅིག བཞི་པོ་འདི་དག་
ནི་སོགས་གསུངས་པ་བཞིན་དུ་ངན་སོང་དུ་ལྟུང་བར་འགྱུར་བའི་ཆོས་ཕམ་པ་བཞི་པོ་
རྣམས་སྤོང་བར་བརྗོད་པ་དང་། གསུམ་པ་སྤྱོད་པ་དགེ་སྦྱོང་གི་ཆོས་བཞིའི་གདམས་པ་ནི།
དགེ་སྦྱོང་དུ་བྱེད་པའི་ཆོས་རྣམས་ཀྱང་ངོ༌། །ཞེས་གསུངས་ཏེ། ཚེ་དང་ལྡན་པ་ཁྱོད་ཉོན་
ཅིག བཞི་པོ་འདི་དག་ནི་སོགས་བརྗོད་ནས་དུལ་ཞིང་ཞི་བའི་དགེ་སྦྱོང་དུ་བྱེད་པའི་ཆོས་
གཤེ་ཡང་སླར་མི་གཤེ། ཁྲོས་ཀྱང་སླར་མི་ཁྲོ། བརྡེགས་ཀྱང་སླར་མི་བརྡེག མཚང་བྲུས་
ཀྱང་སླར་མཚང་མི་འབྲུ་བ་རྣམས་ཀྱང་ངོ་སྟེ་བརྗོད་པར་བྱའོ་ཞེས་སྔ་མར་སྦྱར་ཏེ། དེ་
རྣམས་ལ་སློབ་པར་བརྗོད་པར་བྱའོ། །བཞི་པ་མཆོག་ཏུ་འདོད་པའི་དོན་གྲུབ་པར་
གདམས་པ་ནི། མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱིས་རྫོགས་པ་ཉིད་བརྗོད་
ནས། ཞེས་གསུངས་ཏེ། ཚེ་དང་ལྡན་པ་ཁྱོད་ཉོན་ཅིག ཁྱོད་སྔོན་བདག་ལེགས་པར་
གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། སོགས་གསུངས་པ་བཞིན་ཁྱོད་སྔོན་
རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་ན་ཅི་མ་རུང་སྙམ་
དུ་མཆོག་ཏུ་འདོད་འདུན་བསྐྱེད་པར་བྱ་བ་དེ་ད་སྐབས་མཁན་སློབ་དགེ་འདུན་ལས་ཆོ་
ག་ཡང་དག་པ་ཕུན་སུམ་ཚོགས་པ་ཉིད་ཀྱིས་དགེ་སློང་གི་ཚུལ་ཁྲིམས་རྫོགས་པ་ཉིད་
ཡིན་ཞེས་བརྗོད་ནས་ད་གཉེན་པོ་བསྐྱེད་ནས་སྲུངས་ཤིག་ཅེས་གདམས་པའོ། །ལྔ་པ་
གནས་བརྟན་བསྒྲེས་པོ་རྣམས་ཀྱིས་ཇི་ལྟར་སློབ་པ་བཞིན་དུ་བསླབ་དགོས་ཞེས་གདམས་
པ་ནི། ཚུལ་ཁྲིམས་ཀྱིས་མཉམ་པར་གྱུར་པ་ཉིད་སྒྲུབ་པ་ལ་ངེས་པར་སྦྱར་བར་བྱའོ། །
ཞེས་གསུངས་ཏེ། ཚེ་དང་ལྡན་པ་ཁྱོད་ཉོན་ཅིག བསྙེན་པར་རྫོགས་ནས་ལོ་བརྒྱ་ལོན་

པའི་དགེ་སློང་གིས་སོགས་གསུངས་པ་བཞིན་བརྗོད་ནས་བསྙེན་པར་རྫོགས་ནས་ལོ་
བརྒྱ་ལོན་པའི་དགེ་སློང་དང་དེ་རིང་བསྙེན་པར་རྫོགས་པའི་དགེ་སློང་གཉིས་ཚུལ་ཁྲིམས་
ཀྱིས་མཉམ་པར་གྱུར་པ་ཉིད་ཡིན་པས་དེ་དག་ཇི་ལྟར་སྒྲུབ་པ་ལ་ནན་ཏན་བྱེད་པ་ལྟར་
ཁྱོད་ཀྱིས་ཀྱང་དེ་ལྟར་སློབས་ཤིག་ཅེས་སྒྲུབ་པ་ནན་ཏན་དུ་བྱ་བ་ལ་ངེས་པར་དགེ་སློང་
གསར་བུ་དེ་སྦྱར་བར་བྱའོ། །དྲུག་པ་ཕ་དང་བུ་མཛངས་པས་ཕན་ཚུན་ཇི་ལྟར་བསྟེན་པ་
བཞིན་དུ་བསྟེན་དགོས་པར་གདམས་པ་ནི། ཚུལ་དང་འབྲེལ་བའི་གཟུགས་བརྙན་དང་།
ཞེས་གསུངས་ཏེ། དེང་ཕྱིན་ཆད་ཁྱོད་ཀྱིས་མཁན་པོ་ལ་ཕའི་འདུ་ཤེས་ཉེ་བར་གཞག་པར་
བྱའོ་སོགས་བརྗོད་ནས་འཇིག་རྟེན་ན་ཕ་བཟང་པོས་བུ་ལེགས་པར་སྐྱོང་བ་དང་། བུ་
བཟང་པོས་ཕ་ཡིས་བསྒོ་བ་ཉན་ཞིང་གུས་པས་ཞབས་ཏོག་སྒྲུབ་པ་ནི་འཇིག་རྟེན་གྱི་ཕ་
བུའི་ཚུལ་དང་འབྲེལ་བ་ཡིན་ལ། འབྲེལ་བ་དེའི་གཟུགས་བརྙན་དེང་ཕྱིན་ཆོད་ཁྱོད་ཀྱིས་
མཁན་པོ་ལ་པའི་འདུ་ཤེས་གཞག་པར་བྱ་ཞིང་ཇི་སྲིད་འཚོའི་བར་དུ་བསྙེན་བཀུར་བྱ་བ་
དང༌། མཁན་པོས་ཀྱང་ཁྱོད་ལ་བུའི་འདུ་ཤེས་རབ་ཏུ་གཞག་པར་བྱ་ཞིང་ནད་གཡོག་བྱ་
བ་སོགས་འཇིག་རྟེན་པའི་ཚུལ་དང་འབྲེལ་བའི་གཟུགས་བརྙནུ་ལ་ངེས་པར་སྦྱར་བར་
བྱ་བ་དང་། བདུན་པ་ཚངས་པར་སྤྱོད་པའི་གྲོགས་རྣམས་གུས་པས་བསྟེན་དགོས་པར་
གདམས་པ་ནི། དུལ་བར་གནས་པ་ཉིད་དང་། ཞེས་གསུངས་ཏེ། དེང་ཕྱིན་ཆད་ཁྱོད་
ཀྱིས་ཚངས་པ་མཚུངས་པར་སྤྱོད་པ་རྣམས་དང་སོགས་གསུངས་པ་བཞིན་བརྗོད་ནས་
གྲོགས་ཚངས་པ་མཚུངས་པར་སྤྱོད་པ་རྒན་གཞོན་འབྲིང་གསུམ་ལ་རང་གི་ལུས་ངག་ཡིད་
གསུམ་དུལ་བར་གནས་པ་སྟེ་གུས་པར་གནས་པ་ཉིད་ལ་སྦྱར་བར་བྱ་བ་ཉིད་དང༌།
བརྒྱད་པ་རབ་བྱུང་རྣམས་ཀྱིས་བྱ་དགོས་པའི་ལས་སྤོང་ཀློག་གི་ལས་ལ་གདམས་པ་ནི།
དགོས་པ་རྗེས་སུ་སྒྲུབ་པ་ལ་ཡང་ངོ་། །ཞེས་གསུངས་ཏེ། དེང་ཕྱིན་ཆད་ཁྱོད་ཀྱིས་ལུང་
མནོད་པར་བྱ། བཀླག་པར་བྱ་སོགས་བརྗོད་ནས་དགེ་སློང་རྣམས་ཀྱིས་བྱ་དགོས་པ་ནི་
ཚུལ་བཞིན་ཡིད་ལ་བྱ་བ་དང་ཀློག་པ་ལ་སོགས་པ་ཡིན་པས་དེ་དག་རྗེས་སུ་སྒྲུབ་པ་ལ་

་4ཡང་ངོ་སྟེ་ཆེས་༌་ར་སྦྱར་བར་བྱའོ། །དགུ་པ་དངོས་སུ་མ་བརྗོད་པ་རྣམས་ཤེས་པར་གྱིས་
ལ་བླང་དོར་མ་ནོར་བར་གྱིས་ཤིག་ཅེས་གདམས་པ་ནི། མ་བརྗོད་པ་ཡང་དག་པར་
བླངས་པ་ཡོངས་སུ་ཤེས་པའི་བསྒྲུབ་པར་འགྱུར་བ་ཉིད་ཀྱང་བརྗོད་པར་བྱའོ། །ཞེས་
གསུངས་ཏེ། དེའི་འོག་ཏུ་འདི་དག་ནི་ཁོ་བོས་ཁྱོད་ལ་བསླབ་པའི་གཞི་ཆེ་ལོང་ཆེ་ལོང་
ཙམ་ཞིག་བརྗོད་པར་ཟད་དེ་སོགས་གསུངས་པ་བཞིན་བརྗོད་ནས་བསྙེན་པར་རྫོགས་
པའི་མཇུག་གི་ཆོ་གར་དགེ་འདུན་ལྷག་མ་མན་ཆད་ལྟུང་བ་སྡེ་བཞི་པོ་བྱེ་བྲག་རེ་རེ་ནས་
མ་བརྗོད་ཀྱང་སྡོམ་པ་ཡང་དག་པར་བླངས་པ་དེ་རྣམས་ཀྱི་རབ་དབྱེ་དང་ངོ་བོ་སོགས་
ཡོངས་སུ་ཤེས་པའི་ཐབས་ཇི་ལྟར་བསྒྲུབ་པར་འགྱུར་བ་ཉིད་ནི་གཟོད་མཁན་པོ་ལ་
སོགས་པས་འདུལ་བ་རྒྱ་ཆེར་སྟོན་པ་ལས་ཡོངས་སུ་ཤེས་པར་འགྱུར་ལ་དེ་དག་ཀྱང་ཕྲ་
ཞིང་ཕྲ་བ་ནས་བླང་དོར་མ་ནོར་བར་གྱིས་ཞེས་ཀྱང་བརྗོད་པར་བྱའོ། །བཅུ་པ་བསླབ་པ་
ལ་གུས་པར་སྦྱར་བ་ནི། གུས་པ་ལ་ཡང་ངེས་པར་སྦྱར་བར་བྱའོ། །ཞེས་གསུངས་ཏེ།
ཤེས་རབ་མཆོག་གི་བསྟན་པ་ལ། །སོགས་བརྗོད་ནས་དལ་འབྱོར་གྱི་རྟེན་ཕུན་སུམ་
ཚོགས་པ་ཐོབ་ཅིང་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ་ནས་བསྟན་པའི་སྙིང་
པོ་བསྙེན་རྫོགས་ཀྱི་སྡོམ་པ་ཐོབ་པ་འདི་ལྟ་བུ་ཤིན་ཏུ་རྙེད་པར་དཀའ་བ་ཡིན་པས་ཚུལ་
ཁྲིམས་ཕྲ་མོ་ཙམ་ཡང་མ་ཉམས་པར་གུས་པར་སྒྲུབས་ཤིག་ཅེས་བསླབ་པ་ལ་གུས་པ་ལ་
ཡང་དགེ་སློང་གསར་བུ་དེ་ངེས་པར་སྦྱར་བར་བྱའོ། །བཅུ་གཅིག་པ་ཐབས་བག་ཡོད་པ་
ལ་སྦྱར་བ་ནི། བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ཡང་ངོ་། །ཞེས་
གསུངས་ཏེ། ཚེ་དང་ལྡན་པ་ཁྱོད་བསྙེན་པར་རྫོགས་ཟིན་ཀྱིས་བག་ཡོད་པར་སྒྲུབས་ཤིག་
ཅེས་བརྗོད་ནས་གང་ཟག་དེས་བསྒྲུབ་པར་བྱ་བ་དགེ་སྦྱོང་གི་ཚུལ་དེ་སྒྲུབ་པའི་ཐབས་
བླང་དོར་གྱི་གནས་ལ་གཟོབ་པ་ལྷུར་ལེན་པའི་བག་ཡོད་བརྗོད་པ་དང་བཅས་པ་ཉིད་ཀྱི་
སྒོ་ནས་དགེ་སྦྱོང་གི་ཚུལ་སྒྲུབ་པ་ལ་ཡང་ངོ་སྟེ་ངེས་པར་སྦྱར་བར་བྱའོ། །བསྙེན་པར་
རྫོགས་པའི་ཆོ་གའོ།། །།

གཉིས་པ་མི་ཉམས་པར་སྲུང་བའི་ཐབས་ལ་གཉིས། གནས་དང་གནས་པའི་ཚུལ་ཁྲིམས་
དང༌། གནས་དང་གནས་པའི་མཚན་ཉིད་དོ། །དང་པོ་ལ་གནས་པའི་ཚུལ་ཁྲིམས།
གནས་ཀྱི་ཚུལ་ཁྲིམས་སོ། །དང་པོ་ནི། གནས་པས་གནས་ལ་མ་ཞུས་པར་བྱ་བ་མི་བྱའོ། །
བཤང་བ་དང་གཅི་བ་དང་སོ་ཤིང་དོར་བ་དང་ཉེ་འཁོར་དང་བཅས་པའི་གཙུག་ལག་ཁང་
དུ་མཆོད་རྟེན་ལ་ཕྱག་བྱ་བ་ནི་མ་གཏོགས་སོ། །གཙུག་ལག་ཁང་ནས་འདོམ་བཞི་བཅུ་རྩ་
དགུའི་མཐའ་ཚུན་ཆད་དུ་འགྲོ་བ་ཡང་ངོ༌། །ལྷུང་བཟེད་དང་ཆོས་གོས་ཀྱི་ལས་དང་ནད་
གཡོག་དང་འགྱོད་པ་བསལ་བ་དང་སྡིག་པ་ཅན་གྱི་ལྟ་བའི་རྣམ་པ་སྤང་བ་ལ་ཨེ་མའོ་བདག་
གིས་བྱའོ་ཞེའམ་བྱེད་དུ་གཞུག་གོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ། །ནན་
ཏུར་བྱེད་པར་འདོད་པའི་དགེ་འདུན་ལ་ཨེ་མའོ་དགེ་འདུན་གྱིས་འདི་ལ་ནན་ཏུར་གྱི་
ལས་འདི་ལྟ་བུ་མི་བྱའོ་ཞེས་ཀྱང་ངོ་། །བྱས་ན་བཟོད་པར་བྱའོ། །སྤོ་བ་དང་གཞི་ནས་སྤོ་
བར་བྱ་བ་དང་། །མགུ་བར་བྱ་བ་དང་གཞི་ནས་མགུ་བར་བྱ་བ་དང་དབྱུང་བར་འདོད་པ་
ལ་སྦྱིན་པར་བྱ་ཞིང་དབྱུང་བར་བྱའོ། །ཞེས་གསུངས་ཏེ། དེ་ལྟར་སྡོམ་པ་ཐོབ་ནས་བསྲུང་
དགོས་ལ། དེའང་བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་དང༌། ལྔ་
ཕྲུགས་དང་ལྡན་པ་སྟེ། ཆོས་གཉིས་པོ་དེ་དང་ལྡན་པར་འགྱུར་གྱི་བར་དུ་གནས་ལ་
བརྟེན་ནས་བསླབ་པ་བསྲུང་དགོས་པས་དེའི་ཚུལ་ནི། གནས་ཀྱི་སློབ་དཔོན་དང་མཁན་
པོ་ལ་བརྟེན་ནས་གནས་པར་བྱེད་པས་ན་གནས་པ་སྟེ་ལྷན་ཅིག་གནས་པ་དང་ཉེ་གནས་
ཀྱིས་རང་གི་གནས་སུ་གྲུབ་ཅིང་མ་ཉམས་པའི་གནས་ཀྱི་སློབ་དཔོན་དང་མཁན་པོ་ལ་མ་
ཞུས་ཤིང་མ་དྲིས་པར་བྱ་བ་གང་ཡང་མི་བྱའོ་ཞེས་སྤྱིར་བཏང་ངོ༌། །དེ་ཡང་བྱ་བ་ལ་མི་
རུང་བར་ཤེས་པ་དང་། རུང་བར་ཤེས་པ་དང་། རུང་མི་རུང་ཐེ་ཚོམ་ཟ་བ་དང་གསུམ་དུ་
ཡོད་པ་ལས་མི་རུང་བར་ཤེས་པ་རྣམས་མི་ཞུ་བ་དང༌། རུང་བར་ཤེས་ཀྱང་སྦྱོར་བ་ཆུང་
ངུས་དེའི་མོད་ལ་བྱ་བའི་བྱ་བ་ཕྲན་ཚེགས་ཚངས་པར་སྤྱོད་པ་རྣམས་དང་གཏམ་འདྲེ་བ་
དང༌། ཕེབས་པར་སྨྲ་བ་དང་། གོས་སྤྲུག་བརྡབ་བྱ་བ་རྡུལ་ཕྱི་བ་ལ་སོགས་པ་ཕལ་ཆེར་

ཞུ་མི་དགོས་པ་དང༌། རུང་བར་ཤེས་པ་བཤང་གཅི་བྱ་བ་ལ་སོགས་པ་དམིགས་བསལ་
རྣམས་བླ་མ་ལ་མི་ཞུ་སྟེ། ཞུ་མི་དགོས་པ་ཉིད་དུ་བཅས་པའི་ཕྱིར་རོ། །དེ་ལྟ་བུའི་
དམིགས་བསལ་མ་གཏོགས་པ་རུང་བར་ཤེས་པ་རྣམས་དང༌། ཐེ་ཚོམ་ཟ་བ་རྣམས་བླ་མ་
ལ་ཞུ་དགོས་སོ། །དེའང་རང་གིས་རུང་བར་ཤེས་ཀྱང་གནང་བ་འཐོབ་དགོས་པ་དང༌།
གནང་བ་ཐོབ་ནས་བསྒྲུབས་པས་བླ་མ་ལ་གུས་པའི་ཕན་ཡོན་འབྱུང་བ་དང་། ཐེ་ཚོམ་ཟ་
བ་ནི་ཞུས་པས་བྱ་བར་རིགས་མི་རིགས་ངེས་པར་འགྱུར་བའི་ཕྱིར་རོ། །ཞུ་ཚུལ་ནི་བླ་མ་
ལ་ཕྱག་འཚལ་ནས་མདུན་དུ་ཙོག་ཙོག་པོར་འདུག་ཅིང་ཐལ་མོ་སྦྱར་ཏེ། མཁན་པོའམ་
སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས་དུས་འདི་ནས་འདིའི་
བར་དུ་ཆོས་ལྡན་གྱི་བྱ་བ་འདི་དང་འདི་བགྱིད་དུ་རུང་ངམ་ཞེས་བྱ་བ་རང་རང་གི་མིང་
ནས་སྨོས་ཏེ་ཞུ་བར་བྱའོ། །བྱེད་དུ་འོས་པ་ཞིག་ཡིན་ན་བག་ཡོད་པར་སྒྲུབས་ཤིག་ཅེས་
བླ་མས་གནང་བར་བྱའོ། །དེའང་གནས་ཀྱི་བླ་མ་ལ་སྤྱིར་བཏང་བྱ་བ་རྣམས་ཞུ་དགོས་
ཀྱང་དབྱར་སྔ་མའི་ཟླ་བ་གཉིས་པ་དང་དབྱར་ཕྱི་མའི་ཟླ་བ་སྔ་མ་གཉིས་ཀྱི་ཚེ་གནས་ཀྱི་
སློབ་དཔོན་མེད་ན་གཞོན་ནུ་རྣམས་ཀྱི་ནང་ནས་ཆེས་རྒན་པ་ལ་ཞུ་བ་ལྟ་བུ་སོགས་ཡུལ་
གྱི་དམིགས་བསལ་དང་། བསྙེན་པར་རྫོགས་ནས་ལོ་ལྔ་ལོན་ཞིང་ལྷན་ཅིག་སྦྱར་བ་ཐ་མ་
དང་ལྡན་པ་ལྗོངས་རྒྱུར་འགྲོ་བ་ན་ཞུ་མི་དགོས་པ་སོགས་རྟེན་གྱི་དམིགས་བསལ་དང༌།
བཤང་བ་ཞེས་ཕྱི་ས་དང་གཅི་བ་ཞེས་གཅིན་དང་སོ་ཡི་དྲི་མ་བཞར་བྱེད་ཀྱི་སོ་ཤིང་སྟེ་དེ་
རྣམས་དོར་བ་དང་། གཞན་གཙུག་ལག་ཁང་གི་ནང་ངམ་ཉེ་འཁོར་ན་ཡོད་པའི་མཆོད་
རྟེན་ལ་ཞར་བྱུང་དུ་ཕྱག་འཚལ་བ་ཡང་ཞུ་མི་དགོས་ཞེས་སྟོན་པ་ནི་ཉེ་འཁོར་དང་བཅས་
པའི་གཙུག་ལག་ཁང་གི་ནང་དུ་མཆོད་རྟེན་ལ་ཕྱག་འཚལ་བའམ་གཙུག་ལག་ཁང་དེའི་
ཉེ་འཁོར་ན་ཡོད་པའི་མཆོད་རྟེན་ལ་ཞར་བྱུང་གི་ཕྱག་བྱ་བ་ལ་སོགས་པ་རྣམས་ནི་བྱ་བའི་
དམིགས་བསལ་ཏེ་ཞུ་དགོས་པ་ལ་མ་གཏོགས་སོ། །གཙུག་ལག་ཁང་ར་བས་བསྐོར་
ཡོད་ན་ར་བའི་ཕྱི་རོལ་ནས་དང་། མེད་ན་གཙུག་ལག་ཁང་གི་རྩིག་དྲུང་ནས་འདོམ་བཞི་

བཅུ་རྩ་དགུའི་མཐའ་ཚུན་ཆད་དུ་འཆག་པ་འབའ་ཞིག་གི་བསམ་པས་འགྲོ་བ་ཡང་ངོ་སྟེ་
ཞུ་དགོས་པ་ལ་མ་གཏོགས་སོ། །དེ་ལྟར་འཆག་པའི་བསམ་པ་ཁོ་ནས་འགྲོ་བ་ན། ལམ་
ཁར་མཆོད་རྟེན་ལ་ཕྱག་འཚལ་བར་བྱེད་ན་ནི་དེ་མ་ཞུས་ཀྱང་དེའི་ཚེ་ཉེས་པར་མི་འགྱུར་
བར་ཊི་ཀ་དང་གཞི་འགྲེལ་ལས་གསུངས་སོ། །གནས་མཁན་པོ་དང་སློབ་དཔོན་གྱི་ལྟུང་
བཟེད་བསྲེག་པ་དང་ཁ་བསྒྱུར་བ་དང་བཀྲུ་བ་ལ་སོགས་པ་ལྷུང་བཟེད་ཀྱི་ལས་དང༌།
ཆོས་གོས་བཙེམ་པ་དང་ཁ་བསྒྱུར་བ་ལ་སོགས་ཆོས་གོས་ཀྱི་ལས་དང༌། གནས་ཀྱི་ནད་
གཡོག་དང་གནས་དེ་ཉིད་ལ་ལྟུང་བ་བྱུང་ནས་འགྱོད་པ་ན་ལྟུང་བ་ཕྱིར་བཅོས་སུ་གཞུག་
པས་འགྱོད་པ་དེ་བསལ་བ་དང་། བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་
གསུངས་པ་གང་དག་ཡིན་པ་དེ་དག་གིས་བར་དུ་གཅོད་པར་མི་འགྱུར་རོ་ཞེས་བྱ་བ་ལ་
སོགས་པའི་སྡིག་པ་ཅན་གྱི་ལྟ་བའི་རྣམ་པ་དང་ལྡན་ན་དེ་སྤང་བ་ལ་གནས་པ་སློབ་མ་
དེས་ཨེ་མའོ་ཞེས་སྤྲོ་བའི་ཚུལཾ་གྱིས་དེ་རྣམས་བདག་གིས་བྱའོ་ཞེའམ། རང་གིས་བྱ་མི་
ནུས་ན་གཞན་ལ་བྱེད་དུ་གཞུག་གོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ། །
གནས་ཀྱི་བླ་མ་སྡེ་སྣོད་འཛིན་པ་ཡིན་པས་དེའི་འགྱོད་པ་བསལ་བ་དང་སྡིག་ལྟ་སྤོང་མི་
དགོས་སོ་ཞེ་ན། དྲན་པ་ཉམས་ནས་རང་གི་འགྱོད་པ་སེལ་མི་ནུས་པ་དང་ལྟ་བའི་རབ་
དབྱེ་སོགས་མངོན་པ་མི་ཤེས་པ་སྲིད་པའི་ཕྱིར་ན་སྐྱོན་མེད་པར་གསུངས། གནས་ལ་
བསྡིག་སྨད་བསྐྲད་པ་ཕྱིར་འགྱེད་དང༌། མ་མཐོང་བ་གནས་ནས་དབྱུང་བ་ལ་སོགས་པའི་
ནན་ཏུར་རམ་ཆད་པའི་ལས་བྱེད་པར་འདོད་པའི་དགེ་འདུན་ལ་གནས་པ་སློབ་མ་དེས་
ཨེ་མའོ་ཞེས་སྤྲོ་བས་དགེ་འདུན་གྱིས་བདག་གི་གནས་གྱི་བླ་མ་འདི་ལ་ནན་ཏུར་གྱི་ལས་
བསྡིག་པ་ལ་སོགས་པ་འདི་ལྟ་བུ་མི་བྱའོ་ཞེས་ཀྱང་ངོ་སྟེ་བརྩོན་པ་ཤས་ཆེན་པོས་བསྒྲུབ་
པར་བྱའོ་ཞེས་སྔ་མར་སྦྱར་རོ། །སྤྱིར་ནན་ཏུར་ཉེས་པ་ལས་བཟློག་པའི་ཐབས་ཡིན་པས་
དེ་དགག་པར་མི་རིགས་ཀྱང་ནན་ཏུར་མ་བྱས་ཀྱང་ཉེས་པ་ལས་བཟློག་པར་འགྱུར་བའི་
ཚེ་བླ་མ་ལ་ནན་ཏུར་བྱེད་ན་དེ་དགག་པར་བསྟན་པའོ། །འོ་ན་སྡེ་སྣོད་འཛིན་པ་སོགས་ལ་

ནན་ཏུར་མི་བྱ་བར་བཤད་པ་དང་འགལ་ལོ་ཞེ་ན། དེ་ནི་སྡེ་སྣོད་འཛིན་པ་སོགས་ལ་ནན་
ཏུར་བྱས་ན་དགེ་འདུན་ཕྱེ་བའི་དགག་བྱ་ཡོད་པ་ལ་དགོངས་སོ། །གལ་ཏེ་ནན་ཏུར་གྱི་
ལས་བྱས་པས་གནས་སྐུ་འགྲེང་བ་ལ་སོགས་པར་གྱུར་ན་ཨེ་མའོ་དགེ་འདུན་གྱིས་
གནས་འདི་ལ་བཟོད་པར་བྱ་བའི་ལས་ཀྱི་ཆོ་ག་མཛད་པར་ཞུའོ་ཞེས་སློབ་མ་དེས་བརྩོན་
པ་ཤས་ཆེན་པོས་བསྒྲུབ་པར་བྱའོ། །གནས་ལ་ལྷག་མའི་ལྟུང་བ་བྱུང་ནས་བཅབས་ན་
འཆབ་པ་དག་པར་བྱ་བའི་དོན་དུ་སྤོ་བ་དང༌། དེ་ལྟར་སྤོ་བ་སྤྱད་བཞིན་པའི་སྐབས་སུ་
ལྷག་མའི་ལྟུང་བ་སྔ་མ་དང་འདྲ་བ་བྱུང་སྟེ་སྤོ་བ་ཞིག་ན་གཞི་ནས་སྤོ་བར་བྱ་བ་དང་།
དེས་གཞི་ནས་བསླངས་པའི་སྤོ་བའང་བསྡུས་སོ། །དབྱུང་བ་ཆགས་པའི་དོན་དུ་མགུ་བར་
བྱ་བ་དང༌། མགུ་བ་སྤྱད་བཞིན་པའི་སྐབས་སུ་ལྷག་མའི་ལྟུང་བ་སྔ་མ་དང་འདྲ་བ་བྱུང་སྟེ་
མགུ་བ་དེ་ཞིག་ན་གཞི་ནས་མགུ་བར་བྱ་བ་དང་། དེས་གཞི་ནས་བསླངས་པའི་མགུ་
བའང་བསྡུས་སོ། །ལྷག་མའི་ལྟུང་བ་ལས་དབྱུང་བར་རམ་བསླང་བར་ཏེ། དེ་དག་འདོད་
པ་ལ་རིམ་པ་བཞིན་སྤོ་མགུ་དང་གཞི་ནས་སྤོ་མགུ་དེ་དག་སྦྱིན་པར་བྱུ་ཞིང་དབྱུང་བར་
འདོད་པ་ལ་དབྱུང་བར་བྱའོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་ཞེས་སྔ་མར་
སྦྱར་ཏེ། གནས་ཀྱི་བླ་མ་འདི་ལ་དགེ་འདུན་གྱིས་སྤོ་མགུ་དབྱུང་བ་མཛད་པར་ཞུའོ། །
ཞེས་སློབ་མས་དགེ་འདུན་ལ་ཞུ་འབུལ་བྱ་བའོ། །རྩ་བར་འདོད་པ་ལ་ཞེས་པའི་ཤུགས་
ཀྱིས་གལ་ཏེ་གནས་ཀྱིས་སྤོ་བ་ལ་སོགས་པ་ནོད་པར་མི་འདོད་ན་སློབ་མས་དེ་ལྟར་
བསྒྲུབ་པར་མི་བྱའོ་ཞེས་ཤུགས་ཀྱིས་བསྟན་ཏོ། །དེའང་ཕྱིར་བཅོས་ཀྱི་གཞི་ལས། སྡེ་
སྣོད་འཛིན་པས་ནི་གཅིག་གི་མདུན་དུ་བཤགས་པས་འདག་གོ་ཞེས་གསུངས་པ་ནི་སྡེ་
སྣོད་འཛིན་པས་སྤོ་མགུ་དབྱུང་བ་སྤྱད་པར་མ་བྱས་ཀྱང་ཕྱིན་ཆད་རྒྱུན་སྡོམ་པ་ལ་སོགས་
པ་ཕྱིར་བཅོས་ཀྱི་བསམ་པ་མཚན་ཉིད་པ་སྐྱེ་བའི་དབང་དུ་བྱས་པ་ཡིན་ལ། སྡེ་སྣོད་
འཛིན་པ་ཡིན་ཡང་སྤོ་མགུ་སྤྱད་པ་མ་བྱས་པར་ཕྱིར་བཅོས་ཀྱི་བསམ་པ་མཚན་ཉིད་པ་མི་
སྐྱེ་ན་གོང་ལྟར་སྤོ་མགུ་དབྱུང་བ་དགོས་སོ། །གཉིས་པ་ནི། དེས་ཀྱང་དེ་ལ་དེ་བྱ་སྟེ་ཞུ་བ་

、ནི་མ་གཏོགས་སོ། །ཞེས་གསུངས་ཏེ། གནས་པ་སློབ་མས་གནས་ཀྱི་སློབ་དཔོན་གྱི་ལྷུང་
བཟེད་ཀྱི་ལས་ལ་སོགས་པ་བརྩོན་པ་ཤས་ཆེན་པོས་སྒྲུབ་པ་དེ་བཞིན་དུ་གནས་ཀྱི་སློབ་
དཔོན་དེས་ཀྱང་གནས་པ་སློབ་མ་དེ་ལ་ལྷུང་བཟེད་ཀྱི་ལས་དང་ཆོས་གོས་ཀྱི་ལས་དང་
ནད་གཡོག་ལ་སོགས་པ་དེ་དག་བརྩོན་པ་ཤས་ཆེན་པོས་བྱ་སྟེ་བྱ་བ་ཞུ་བ་ནི་མ་གཏོགས་
ཏེ་ཞུ་མི་དགོས་སོ། །དེའང་རང་ཉིད་གང་ཟག་རང་དབང་ཅན་ཡིན་པ་དང་བྱ་བ་ཡིན་མིན་
ལ་རང་ཉིད་མཁས་པའི་ཕྱིར་རོ། །འོ་ན་ཆོས་གོས་ཀྱི་ལས་ལྟ་བུ་གཅིག་ལ་གནས་དང་
གནས་པ་གཉིས་ཀས་ཕན་ཚུན་ལེན་རེས་བྱེད་དགོས་སམ་སྙམ་ན་མ་ཡིན་ཏེ། གནས་
པས་གནས་ཀྱི་བྱ་བ་བསྒྲུབ་པར་གསུངས་པ་ནི་གནས་རང་གིས་བྱ་བ་དེ་སྒྲུབ་ནུས་ཀྱང་
གནས་པས་སྒྲུབ་དགོས་ལ། གནས་ཀྱིས་གནས་པའི་བྱ་བ་བསྒྲུབ་པར་གསུངས་པ་ནི།
གནས་པ་རང་གིས་བྱ་བ་དེ་བསྒྲུབ་པར་མི་ནུས་ན་གནས་ཀྱིས་བསྒྲུབ་པར་བྱ་དགོས་པའི་
དོན་ནོ། །གཉིས་པ་གནས་དང་གནས་པའི་མཚན་ཉིད་ལ་གཉིས། བཅས་པའི་སྐབས་
དང་། རྗེས་བཅས་ཀྱི་སྐབས་སོ། །དང་པོ་ལ་གཉིས། བཙུན་པ་བརྟན་པའི་ཡན་ལག་དང་།
མཁས་ཤིང་ཕན་འདོགས་ཀྱི་ཡན་ལག་གོ །དང་པོ་ནི། བསྙེན་པར་རྫོགས་ནས་ལོ་བཅུ་
མ་ལོན་པར་མཁན་པོ་ཉིད་དང་གནས་ཉིད་དང་མི་གནས་པར་འདུག་པར་མི་བྱའོ། །
ཞེས་གསུངས་ཏེ། གནས་པས་གནས་ལ་མ་ཞུས་པར་བྱ་བ་མི་བྱའོ་ཞེས་བཤད་ན་གནས་
དང་གནས་པའི་མཚན་ཉིད་ཇི་ལྟ་བུ་ཞེ་ན། བདག་ཉིད་ད་ཆོག་གི་སྒོ་ནས་བསྙེན་པར་
རྫོགས་ནས་སྡོམ་རྒྱུན་རྣམ་དག་བར་མ་ཆད་དུ་ལོ་བཅུ་མ་ལོན་པར་གཞན་གྱི་རབ་བྱུང་
དང་བསྙེན་རྫོགས་ཀྱི་མཁན་པོ་ཉིད་དང་གཞན་གྱི་གནས་ཀྱི་སློབ་དཔོན་ཉིད་དང་རང་
ཉིད་མི་གནས་པར་འདུག་པ་སྟེ་གནས་ཀྱི་སློབ་དཔོན་ལ་མ་བརྟེན་པར་འདུག་པར་མི་
བྱའོ། །ཅིའི་ཕྱིར་ཞེ་ན། དེ་གསུམ་བྱར་རུང་བའི་བཙུན་པ་བརྟན་པའི་ཡན་ལག་མ་ཚང་
བའི་ཕྱིར་རོ། །རང་བྱུང་དང་ཡེ་ཤེས་ཁོང་ཆུད་ཀྱི་བསྙེན་རྫོགས་སོགས་ནི་བསྙེན་པར་
རྫོགས་ནས་ལོ་བཅུ་མ་ལོན་ཡང་གནས་ལ་བརྟེན་མི་དགོས་ཏེ། དེ་རྣམས་སྨིན་པ་ཤས་ཆེ་

ཞིང་མཁན་སློབ་ལ་མི་ལྟོས་པའི་ཕྱིར་དང༌། ད་ཆོག་གི་སྔ་རོལ་ཏུ་གནས་བླ་མ་ལ་བརྟེན་
དགོས་པའི་བཅས་པ་མ་མཛད་པའི་ཕྱིར་རོ། །མདོ་འདི་ལ་བརྟེན་ནས་འདུལ་བ་མི་ཤེས་
པར་མཁན་པོ་ཉིད་དང་། གནས་ཉིད་དང་། མི་གནས་པར་འདུག་པར་མི་བྱའོ། །ཞེས་བྱ་
བའང་དོན་གྱིས་གྲུབ་སྟེ། ལོ་བཅུ་ལོན་པ་དང་འདུལ་བ་ཤེས་པ་གཉིས་གཞན་གྱི་མཁན་
པོ་སོགས་གསུམ་བྱེད་དུ་རུང་བའི་གཙོ་བོའི་ཡན་ལག་ཏུ་མཚུངས་པའི་ཕྱིར། དེ་ལ་ལོ་
བཅུ་ལོན་པ་འདི་ནི་ལྔ་པ་དང་པོའི་ཡན་ལག་དང་པོ་ཡིན་ལ་ལྔ་ཚན་གཞན་པ་རྣམས་ཀྱི་ནི་
གཞི་ཡིན་པར་སྟོན་ཏེ། ལྔ་ཚན་དང་པོ་ལ་འདི་ཉིད་ཀྱིས་ཁ་མ་བསྐངས་ན་ལྔ་ཚན་གཅིག་
མེད་པའི་ཕྱིར་དང་། གང་ལ་ལོ་བཅུ་ལོན་པ་དང་འདུལ་བ་ཤེས་པ་གཉིས་པོ་ཡོད་ན་སློབ་
པ་ཉིད་ལ་སོགས་པའི་ཡན་ལག་གཞན་པ་རྣམས་མེད་ཀྱང་མཁན་པོ་ལ་སོགས་པ་བྱར་
རུང་བས་སོ། །དེའི་ཕྱིར་ལོ་བཅུ་ལོན་པ་ཉིད་དང་འདུལ་བ་ལ་གནས་པའི་དོན་ཉིད་ནི་
བཟླ་བར་བྱ་བ་མ་ཡིན་པའི་ཡན་ལག་ཡིན་ནོ། །འོན་ཀྱང་དེང་སང་ནི་མཚན་ཉིད་དང་
ལྡན་པ་བཙལ་ནུས་བཞིན་དུ་ལོ་བཅུ་ལོན་པ་དང་འདུལ་བ་ལ་མཁས་པའི་ཡན་ལག་
གཉིས་མེད་པ། དཔེར་ན་བསྙེན་པར་རྫོགས་ནས་ལོ་གཉིས་གསུམ་ཙམ་ལས་མ་ལོན་པ་
དང་། ཕམ་ལྷག་བཅུ་བདུན་ཙམ་ཡང་འཆད་མི་ནུས་པ་འགའ་རེས་གཞན་གྱི་རབ་བྱུང་
དང་བསྙེན་རྫོགས་ཀྱི་མཁན་པོ་བྱེད་པ་ནི། འདུལ་བ་དང་མི་མཐུན་པས་ཁོ་རང་ལ་ཉེས་
པ་འབྱུང་ཞིང་གཞན་གྱི་དོན་དུ་མི་འགྱུར་བས་སྤང་བར་བྱ་སྟེ། མཁས་གྲུབ་རྗེའི་ཐུབ་
བསྟན་བྱི་དོར་ལས། འདུལ་བའི་ཚིག་དོན་ལ་མཁས་པ་ལྟ་ཅི་སྨོས། བསླབ་བྱའི་གནས་
རགས་པ་ཙམ་གྱི་རྐང་གྲངས་ཀྱང་མ་ཐོས་པ་དག་གིས་རབ་བྱུང་བསྙེན་རྫོགས་ཀྱི་མཁན་
པོ་བྱེད་པ་ནི་རང་གཞན་གཉིས་ཀ་ཕུང་བར་བྱེད་པ་ཡིན་ལ། ཞེས་གསུངས་པ་ལྟར་རོ། །
གཉིས་པ་ལ་བསྟན་བཤད་གཉིས་ལས། དང་པོ་ནི། འོག་ནས་འབྱུང་བ་དག་ལས་ལྷན་
ཅིག་སྦྱར་བ་གང་དང་ཡང་མི་ལྡན་པས་ནི་མ་ཡིན་ནོ། །ཞེས་གསུངས་ཏེ། ལོ་བཅུ་ལོན་
ཡང་ཚིག་འདི་ཉིད་ཀྱི་འོག་ནས་འབྱུང་བ་ལྔ་ཚན་ཉེར་གཅིག་དག་ལས་ལྔ་ལྷན་ཅིག་ཏུ་

སྦྱར་བ་སྟེ། ལྔ་ཚན་གང་ཡང་རུང་བ་གཅིག་དང་ཡང་མི་ལྡན་པས་ནི་མཁན་པོ་ལ་སོགས་
པ་དེ་གསུམ་བྱར་རུང་བ་མ་ཡིན་ནོ། །ཅིའི་ཕྱིར་ཞེ་ན། དེ་གསུམ་དུ་རུང་བའི་མཁས་པའི་
ཡན་ལག་མ་ཚང་བའི་ཕྱིར་རོ། །དེས་ན་ལོ་བཅུ་ལོན་ཞིང་ཆོས་ལྔ་ཚན་སྦྱར་བ་གང་རུང་
དང་ལྡན་ན་མཁན་པོ་ལ་སོགས་པ་དེ་གསུམ་བྱར་རུང་ངོ་ཞེས་ཤུགས་ཀྱིས་བསྟན་ཏོ། ། །
གཉིས་པ་ནི། འོག་ནས་འབྱུང་བའི་ལྷན་ཅིག་སྦྱར་བ་རྣམས་གང་ཞེ་ན། ལུང་གཞི་ལས།
ལོ་བཅུ་ལོན་དང་འཛིན་དང་མཁས། །རིག་དང་གསལ་དང་འཛིན་འཇུག་དང༌། །སློབ་
དང་སློབ་འཇུག་རྣམ་གཉིས་དང་། །ཕུན་སུམ་ཚོགས་གཉིས་རྣམ་པ་གསུམ། །སློབ་དང་
མི་སློབ་བྱུང་ཤེས་དང་། །གནས་འཆའ་འཆར་འཇུག་ལྟུང་བ་ཤེས། །ལྷོ་ཡི་རི་ལ་རྒྱུ་བ་ཡི། །
སྡེ་ཚན་ཡང་དག་བསྡུས་པ་ཡིན། །ཞེས་པའི་གོ་རིམ་ལྟར་དུ་སྟོན་པ་ལ། ནད་གཡོག་དང་
འགྱོད་པ་བསལ་བ་དང་སྡིག་པ་ཅན་གྱི་ལྟ་བའི་རྣམ་པ་སྤང་བ་དང་། གནས་མངོན་པར་
མི་དགའ་བ་དོར་བ་དག་ལ་བྱེད་དམ་བྱེད་དུ་འཇུག་ནུས་པའོ། །སློབ་པ་ཉིད་ཡན་ཆད་ལྔ་
པ་མ་ཡིན་པ་ལ་ཚུལ་ཁྲིམས་དང་ལྡན་པ་ཉིད་དང་མང་དུ་ཐོས་པ་ཉིད་སྦྱར་རོ། །སྡེ་སྣོད་
མངོན་པར་ཤེས་པ་ཉིད་དོ། །དེ་དག་འཛིན་ཏུ་འཇུག་ནུས་པ་ཉིད་དོ། །ལྷག་པའི་ཚུལ་
ཁྲིམས་དང་སེམས་དང་ཤེས་རབ་ལ་སློབ་པ་ཉིད་དོ། །སློབ་ཏུ་འཇུག་ཀྱང་ནུས་པ་ཉིད་དོ། །
ལྷག་པའི་སྤྱོད་པ་དང་འདུལ་བ་དང་སོ་སོར་ཐར་པ་ལ་ཡང་དེ་བཞིན་ནོ། །དད་པ་དང་
ཚུལ་ཁྲིམས་དང་ཐོས་པ་དང་གཏོང་བ་དང་ཤེས་རབ་ཕུན་སུམ་ཚོགས་པ་ཉིད་དོ། །ཚུལ་
ཁྲིམས་དང་ཏིང་ངེ་འཛིན་དང་ཤེས་རབ་དང་རྣམ་པར་གྲོལ་བ་དང་དེ་ཤེས་པ་དང་མཐོང་
བ་རྣམས་ཀྱིས་ཀྱང་ངོ༌། །བརྩོན་འགྲུས་བརྩམ་པ་ཉིད་དང་། ཤེས་རབ་དང་ལྡན་པ་ཉིད་
དང་ཡང་སྦྱར་རོ། །དྲན་པ་དང་ལྡན་པ་ཉིད་དང་། ནང་དུ་ཡང་དག་གཞག་པ་ཉིད་དང་
མཉམ་པར་གཞག་པ་ཉིད་དོ། །སློབ་པ་ཉིད་དོ། །མི་སློབ་པ་ཉིད་དོ། །བྱུང་བ་དང་བཅས་
པ་དང་རྗེས་སུ་བཅས་པ་དང་བཀག་པ་དང་གནང་བ་མངོན་པར་ཤེས་པ་ཉིད་དོ། །བར་
དུ་གཅོད་པ་དང་བར་དུ་གཅོད་པ་མ་ཡིན་པ་མངོན་པར་ཤེས་པ་ཉིད་དང་སྨྲ་བ་པོ་དང་རྗེས་

སུ་སྟོན་པ་ཉིད་དང་གནས་དང་རེ་ཞིག་གི་གནས་འཆར་འཇུག་ནུས་པ་ཉིད་དང་ཡང་སྦྱར་
རོ། །ལྟུང་བ་དང་ལྟུང་བ་མ་ཡིན་པ་དང་ཡང་བ་དང་ལྕི་བ་ཉིད་མངོན་པར་ཤེས་པ་ཉིད་
དང་སོ་སོར་ཐར་པ་དང་རྒྱས་པ་ཐོན་པ་ཉིད་དོ། །ཞེས་གསུངས་ཏེ། དེའང་གོང་སྨོས་
བཞིན་ལོ་བཅུ་ལོན་པ་ལྔ་ཚན་འདིའི་ཡན་ལག་དང་པོ་དང་། ལྷན་ཅིག་གནས་པ་དང་ཉེ་
གནས་ན་བའི་ནད་གཡོག་དང་ཞེས་བྱ་བ་འདིས་ནི་སྙིང་རྗེ་དང་ལྡན་པ་ཉིད་དང། སྡུག་
བསྔལ་ལ་ཇི་མི་སྙམ་པའི་བཟོད་པ་ཉིད་བསྟན་ཏེ། གང་ལ་དེ་གཉིས་ཡོད་པ་དེས་ནི་ནད་
གཡོག་བྱེད་ནུས་སོ། །བྱ་བ་འདིས་བདག་ལྟུང་བ་དང་བཅས་པར་གྱུར་ཏམ། འོན་ཏེ་མ་
ཡིན་ཞེས་འགྱོད་པར་གྱུར་པ་དེ་བསལ་བ་དང༌། འདིས་བཟླ་བར་བྱ་བ་མ་ཡིན་པའི་ཡན་
ལག་འདུལ་བ་ཤེས་པ་བསྟན་ཏེ། ལྟུང་བ་དང་ལྟུང་བ་མ་ཡིན་པར་མངོན་པར་ཤེས་ཤིང་
དེ་ལས་བསླང་བ་ཡང་མངོན་པར་ཤེས་པ་དེས་ནི་འགྱོད་པ་སེལ་ནུས་པའི་ཕྱིར་རོ། །ཐར་
བ་ལ་བར་དུ་གཅོད་པའི་ཆོས་སུ་གསུངས་པ་རྣམས་ཀྱིས་བར་དུ་མི་གཅོད་པར་འཛིན་པ་
ལ་སོགས་པ་སྡིག་པ་ཅན་གྱི་ལྟ་བའི་རྣམ་པ་སྤང་བུ་དང་། འདིས་ཆོས་མངོན་པ་ཤེས་པ་
བསྟན་ཏེ། མངོན་པ་ཤེས་པས་ལྟ་ངན་དེ་དག་སྤང་བར་ནུས་པའི་ཕྱིར་རོ། །སློབ་མ་དང་
ཉེ་གནས་རྣམས་གནས་སམ་ཡུལ་ཕྱོགས་གང་ལ་མངོན་པར་མི་དགའ་བ་དོར་ཞིང་
མངོན་པར་དགའ་བའི་གནས་སུ་འཇོག་པ་འདིས་ནི་བསམ་པ་ཤེས་པ་ཉིད་བསྟན་ཏོ། །
དེ་ཡང་ལས་གྲུབ་པ་ལས། ཕྱི་རོལ་སྤྱོད་པའི་འགྱུར་བ་དག་གིས་ནི། །སྐྱེས་བུའི་སྙིང་ལ་
གནས་པའི་བསམ་པ་སྟོན། །མཚོ་ན་གནས་པའི་ཉ་ནི་རབ་གབ་ཀྱང་། །ཆུ་ཡི་རླབས་ཀྱི་
འགྱུར་བ་རྣམས་ཀྱིས་སྟོན། །ཞེས་བཤད་པ་ལྟ་བུའོ། །དེ་ལྟར་བཞི་པོ་དེ་དག་ལ་རང་
གིས་བྱེད་དམ་ཡང་ན་གཞན་ལ་བྱེད་དུ་འཇུག་ནུས་པའོ། །བྱེད་དུ་འཇུག་ནུས་པའི་དོན་
རང་གིས་ནུས་པའི་སྟེང་དུ་གཞན་བྱེད་དུ་འཇུག་ནུས་པ་ཡིན་གྱི་རང་གིས་མི་ནུས་པར་
གཞན་ལ་བཅོལ་བ་ཙམ་གྱིས་མི་ཆོག་སྟེ། གལ་ཏེ་ཆོག་ན་འདུལ་བ་ལ་གནས་པའི་དོན་
ཡང་གཞན་ལ་བཅོལ་བ་ཙམ་གྱིས་འགྲུབ་པར་ཐལ་བའི་ཕྱིར་རོ། །དེས་ན་གོང་གི་ཡན་

ལག་བཞི་པོ་དག་རང་གིས་བྱེད་པའི་མཐུ་མེད་ན་གཞན་ལ་བྱེད་དུ་གཞུག་པའི་མཐུ་ཡོད་
དུ་ཟིན་ཀྱང་། དེས་མཁན་པོ་ལ་སོགས་པ་གསུམ་པོ་དེ་དག་མི་བྱ་སྟེ་འདུལ་བ་ལ་གནས་
པའི་དོན་ཉིད་མེད་པའི་ཕྱིར་རོ། །དེ་ལྟ་ན་བྱེད་དུ་གཞུག་པ་ཞེས་བྱ་བ་ཅིའི་ཕྱིར་སྨོས་ཤེ་ན།
གདུལ་བྱ་འདུལ་བ་ལ་ལྟོས་པའི་ཕྱིར་ཏེ། ལ་ལ་འདུལ་བ་ནི་ལ་ལས་ནུས་ཀྱི་ཐམས་ཅད་
ཀྱིས་ཐམས་ཅད་ནུས་པ་མ་ཡིན་པས་སོ། །འདི་ལ་སྡེ་སྣོད་གཉིས་ཤེས་ཀྱི་ལྔ་པ་ཞེས་ཀྱང་
བྱ་སྟེ། འདུལ་བ་དང་མངོན་པ་ཤེས་པ་གཙོ་བོར་བསྟན་པའི་ཕྱིར་རོ། །དེ་ནི་ལྔ་ཚན་དང་
པོའོ། །དེ་ནས་སྡེ་སྣོད་མངོན་པར་ཤེས་པ་ནས་བཟུང་སྟེ་སློབ་པ་ཉིད་དོ་ཞེས་པ་རང་ཉིད་
མ་གཏོགས་པ་དེ་ཡན་ཆད་ལྔ་པ་གྲངས་ཚང་བ་ཕུན་སུམ་ཚོགས་པའི་ལྔ་ཚན་གཉིས་པོ་
ཡིན་ལ། གཞན་ལྟ་ཚན་དུ་ཚང་ཟིན་པ་མ་ཡིན་པ་བཅུ་གཉིས་ཡོད་པས་དེ་དག་ལ་ཚུལ་
ཁྲིམས་དང་ལྡན་པ་ཉིད་དང་། ཡན་ལག་ཟླ་བོས་གང་མ་ཐོས་པའི་བསྟན་བཅོས་མང་དུ་
ཐོས་པ་ཉིད་ལྔ་ཚན་གྱི་ཁ་སྐོང་དུ་སྦྱར་རོ། །ཚུལ་ལྡན་ཞེས་པའི་ཚུལ་ཁྲིམས་དང་ལྡན་
པའི་ཚད་ནི། རབ་བསྙེན་རྫོགས་ཀྱི་བསླབ་པའི་གནས་ཕྲ་མོ་ཡན་ཆད་ཉམས་སུ་མི་
འཇུག་པར་སྡོམ་པ་སྟེ། ཤེར་འབྱུང་གི་འགྲེལ་པ་ལས། དེ་ལ་ཚུལ་ཁྲིམས་དང་ལྡན་པ་ནི་
ཕས་ཕམ་པ་མ་བྱུང་བ་ཙམ་ལ་མི་བྱའི། བསླབ་པ་ཕྲན་ཚེགས་ཡན་ཆད་སྡོམ་པར་འཇིག་
རྟེན་པ་ཀུན་ཀྱིས་བརྩིའོ། །ཞེས་གསུངས་པ་ལྟར་རོ། །འབྲིང་ཕམ་ལྷག་གིས་མ་གོས་ཤིང་
རང་བཞིན་གྱི་ཁ་ན་མ་ཐོ་བ་ལ་འཛེམ་བག་དང་ལྡན་པ་སྟེ། འགྲེལ་ཆུང་ལས། ཚུལ་
ཁྲིམས་དང་ལྡན་པ་ནི་ཕམ་པ་དང་ལྷག་མ་རྣམས་མ་ཉམས་པ་སྟེ། དགེ་སློང་དུ་ཆུད་པ་ལ་
བྱའོ། །ཞེས་དང་། ཊཱི་ཀ་ལས། འཆལ་བའི་ཚུལ་ཁྲིམས་ཀྱི་སྐབས་མེད་པའི་ཕྱིར། དེས་
ན་འདི་ནི་དགེ་བའོ་ཞེས་བྱ་བར་ཤེས་པ་དེ་ནི་ཚུལ་ཁྲིམས་དང་ལྡན་པ་ཉིད་ཡིན་ཞེས་
གསུངས་པའི་ཕྱིར་རོ། །ཐ་ནའང་རང་བཞིན་གྱི་ཁ་ན་མ་ཐོ་བ་ལ་འཛེམ་བག་དང་ལྡན་
པའི་སྟེང་ཕམ་པས་མ་གོས་པ་ཞིག་ངེས་པར་དགོས་ཏེ། ལུང་རྣམ་འབྱེད་དང་གཅིག་
འཕྲོས་དང་འོད་ལྡན་ལས། ཚུལ་ཁྲིམས་དང་ལྡན་པ་ཞེས་བྱ་བ་ཕམ་པའི་ལྟུང་བ་བཞི་པོ་

རྣམས་ལས་གང་ཡང་རུང་བ་མ་བྱུང་བའོ། །ཞེས་གསུངས་པའི་ཕྱིར་རོ། །མང་དུ་ཐོས་པ་
སྦྱོར་བ་དེའང་རྒྱ་ཆེར་འགྲེལ་ལས། ལྔ་པ་གང་ལ་སྡེ་སྣོད་མངོན་པར་ཤེས་པ་ཡོད་པ་དེར་
ནི་མང་དུ་ཐོས་པ་ཉིད་གཞན་གྱི་བསྟན་བཅོས་ཀྱི་ཡུལ་ཅན་ཡིན་ནོ། །གང་དུ་སྡེ་སྣོད་
མངོན་པར་ཤེས་པ་མ་བསྡུས་པ་དེར་ནི་མང་དུ་ཐོས་པ་ཉིད་རང་གི་གྲུབ་མཐའི་ཡུལ་ཅན་
ཡིན་པར་རིག་པར་བྱའོ། །ཞེས་གསུངས་པ་བཞིན་ལྷག་པའི་སྤྱོད་པ་སོགས་ལྔ་ཚན་
གཉིས་ལ་མདོ་སྡེ་དང་མངོན་པ་མང་དུ་ཐོས་པ་དང་། དྲན་ལྡན་སོགས་གསུམ་ལ་འདུལ་
བ་དང་། གཞན་བདུན་ལ་ཐུན་མོང་པའི་བསྟན་བཅོས་མང་དུ་ཐོས་པ་སྦྱར་རོ། །བརྗོད་བྱ་
སྡེ་ཚན་མང་པོ་ཕྱོགས་གཅིག་ཏུ་བསྡུས་ཏེ་ཆུད་པའི་སྣོད་ལྟ་བུའི་མདོ་སྡེ་འདུལ་བ་མངོན་
པ་སྟེ་སྡེ་སྣོད་གསུམ་པོ་མངོན་པར་ཤེས་པ་ཉིད་དོ་ཞེས་པས་འཛིན་མཁས་རིག་གསལ་
གྱི་ལྔ་ཚན་བཞི་བསྟན་ཏེ། དང་པོ་འཛིན་པ་ནི། སྡེ་སྣོད་གསུམ་གྱི་ཚིག་དོན་མི་བརྗེད་
པར་བློ་ལ་འཛིན་པ་དང་ཚུལ་ལྡན་དང༌། ཕྱི་རོལ་བ་དང་ཐུན་མོང་པའི་བསྟན་བཅོས་མང་
ཐོས་སྦྱར་བས་ལྔ་པ་གཅིག་སྟེ་ལྔ་ཚན་གཉིས་པ་དང་། མཁས་པ་ནི། སྡེ་སྣོད་གསུམ་ཕན་
ཚུན་འབྲེལ་བས་འདྲེས་པར་གནས་པ་སོ་སོར་འབྱེད་ནུས་པའི་མཁས་པ་སྟེ། དཔེར་ན།
སྡིག་པ་ཅི་ཡང་མི་བྱ་ཞིང་། །ཞེས་སོགས་ཀྱི་ཤོ་ལོ་ཀ་འདི་ལ་སྡེ་སྣོད་གསུམ་ཀ་ཚང་སྟེ།
དེ་ཡང་། སྡིག་པ་ཅི་ཡང་མི་བྱ་ཞིང་། །ཞེས་པ་འདི་འདུལ་བའི་སྡེ་སྣོད་ཡིན་ཏེ། འདིས་
ལྷག་པ་ཚུལ་ཁྲིམས་ཀྱི་བསླབ་པ་གཙོ་བོར་བསྟན་པའི་ཕྱིར་རོ། །དགེ་བ་ཕུན་སུམ་ཚོགས་
པར་སྤྱད། །ཅེས་པ་འདི་མངོན་པའི་སྡེ་སྣོད་ཡིན་ཏེ། འདིས་དོན་དམ་པའི་དགེ་བ་བདག་
མེད་རྟོགས་པའི་ཤེས་རབ་ཀྱི་བསླབ་པ་གཙོ་བོར་བསྟན་པའི་ཕྱིར་རོ། །རང་གི་སེམས་ནི་
ཡོངས་སུ་འདུལ། །ཞེས་པ་འདི་མདོ་སྡེའི་སྡེ་སྣོད་ཡིན་ཏེ། འདིས་རང་གི་སེམས་ཡོངས་
སུ་འདུལ་བར་བྱེད་པ་ལྷག་པ་ཏིང་ངེ་འཛིན་ཀྱི་བསླབ་པ་གཙོ་བོར་བསྟན་པའི་ཕྱིར་རོ། །
དེ་ལ་སོགས་པ་སྡེ་སྣོད་གསུམ་གྱི་ཚིག་དོན་འབྲེལ་བས་འདྲེས་མར་གནས་པ་ལ་སོ་སོར་
འབྱེད་ནུས་པ་དང་གོང་ལྟར་ཚུལ་ལྡན་མང་ཐོས་སྦྱར་བས་ལྔ་པ་གཅིག་སྟེ་ལྔ་ཚན་གསུམ་

པ་དང་། རིག་པ་ནི། སྡེ་སྣོད་གསུམ་གྱི་ཚིག་དོན་མ་འདྲེས་པར་ཕྱེས་ནས་མངོན་རྗེས་ཀྱི་
རིགས་པ་དང་ལུང་ལ་བརྟེན་ཏེ་སྡེ་སྣོད་གསུམ་གྱི་དགོངས་འགྲེལ་རྩོམ་པར་ནུས་པ་དང་
ཚུལ་ལྡན་མང་ཐོས་སྦྱར་བས་ལྔ་པ་གཅིག་སྟེ་ལྔ་ཚན་བཞི་པ་དང་། གསལ་བ་ནི། ལུང་
རིགས་གཉིས་ཀྱིས་མདོ་སྡེ་ལ་སོགས་པའི་དོན་སྦྱར་བ་དེ་གཞན་ལ་ཚིག་དོན་གསལ་བར་
སྟོན་ནུས་པ་དང་ཚུལ་ལྡན་མང་ཐོས་སྦྱར་བས་ལྔ་པ་གཅིག་སྟེ་ལྔ་ཚན་ལྔ་པའོ། །འོ་ན་སྡེ་
སྣོད་འཛིན་པ་ཞེས་པ་གང་ལ་བྱ་ཞེ་ན། ཤོ་ལོ་ཀ་འབུམ་ཕྲག་གཅིག་འཛིན་པ་ཡན་ཆད་ལ་
བྱེད་པར་གཞི་འགྲེལ་ལས་གསུངས་སོ། །དེས་ན་སྤྱིར་སྡེ་སྣོད་འཛིན་པའི་ཚད་ནི་སྡེ་སྣོད་
གསུམ་གང་རུང་གི་ཤོ་ལོ་ཀ་སྟོང་ཕྲག་བརྒྱ་འཛིན་པ་ཡིན་ནོ། །སྡེ་སྣོད་གསུམ་པོ་དེ་དག་
གི་དགོངས་འགྲེལ་རྩོམ་ནུས་མི་ནུས་གང་ཡིན་ཡང་དེ་དག་རང་གིས་བཟུང་ཞིང་དོན་གྱི་
བདག་ཉིད་ཀྱིས་གཞན་ལ་འཛིན་ཏུ་འཇུག་ནུས་པ་ཉིད་དང་ཚུལ་ལྡན་མང་ཐོས་སྦྱར་བ་
ལྔ་ཚན་དྲུག་པ་ཉིད་དོ། །ངེས་འབྱུང་གི་བསམ་པས་ཟིན་པའི་ལྷག་པའི་ཚུལ་ཁྲིམས་
འདུལ་བར་གཏོགས་པའི་བསླབ་པའི་གཞི་ཐམས་ཅད་དང་ལྷག་མེད་ཀྱི་མྱང་འདས་ཐོབ་
བྱེད་ཀྱི་ཐབས་སུ་གྱུར་པའི་ལྷག་པའི་སེམས་བསམ་གཏན་བཞི་དང་ལྷག་པའི་ཤེས་རབ་
ཟག་པ་མེད་པའི་ལམ་སྟེ་དེ་དག་གི་བླང་དོར་ཤེས་ནས་དེ་དག་ལ་སློབ་པ་ཉིད་དང་ཚུལ་
ལྡན་མང་ཐོས་སྦྱར་བས་ལྔ་ཚན་བདུན་པ་ཉིད་དོ། །བསླབ་པ་གསུམ་ལ་རང་གིས་སློབ་
པའི་སྟེང་དུ་གཞན་ལ་སློབ་ཏུ་འཇུག་ཀྱང་ནུས་པ་ཉིད་དང་ཚུལ་ལྡན་མང་ཐོས་སྦྱར་བས་
ལྔ་ཚན་བརྒྱད་པ་ཉིད་དོ། །དེའང་ལྔ་ཚན་དེ་གཉིས་ཀྱིས་སྡེ་སྣོད་གསུམ་པོའི་དོན་ཤེས་
པར་བསྟན་པས་ན་མང་ཐོས་དེ་ཐུན་མོང་པའི་བསྟན་བཅོས་མང་ཐོས་ཡིན་ནོ། །སློབ་དང་
སློབ་འཇུག་གི་ལྔ་ཚན་འདི་གཉིས་ཀྱི་ལྷག་པའི་ཚུལ་ཁྲིམས་དང༌། ཁ་སྐོང་དུ་སྦྱར་བའི་
ཚུལ་ལྡན་གཉིས་ཀྱི་ཁྱད་པར་ནི་སྔ་མ་བསླབ་པ་གསུམ་གྱི་ནང་ཚན་གྱི་ཚུལ་ཁྲིམས་ཡིན་
ཞིང་འདུལ་བར་གཏོགས་པའི་བསླབ་པའི་གཞི་ཐམས་ཅད་ཡིན་པས་རྒྱ་ཆེ་ལ། ཕྱི་མ་ནི་
ཚུལ་ཁྲིམས་དང་ལྡན་པ་ཙམ་ཡན་ཆད་ལ་ཟེར་བས་རྒྱ་ཆུང་བ་ཡིན་ནོ། །ངེས་འབྱུང་གི་

བསམ་པས་ཟིན་པས་ན་ཕྱི་རོལ་པའི་སྤྱོད་པ་ལས་འཕགས་པའི་ལྷག་པའི་སྤྱོད་པ་འདུལ་
བ་ནས་བཤད་པའི་འགྲེང་འཆག་ཉལ་འདུག་གི་སྤྱོད་ལམ་དང་། ཕྱི་རོལ་པ་ལས་ལྷག་
པའི་ཚུལ་ཁྲིམས་ཀྱི་བསླབ་པ་བརྗོད་བྱར་བྱས་པའི་ལྷག་པའི་འདུལ་བ་ལུང་དུམ་བུ་བཞི་
སྟེ། གཞི་དང་རྣམ་འབྱེད་དང་ཕྲན་ཚེགས་དང་གཞུང་བླ་མ་རྣམས་དང་། ལྷག་པའི་སོ་
སོར་ཐར་པའི་བསླབ་པ་བརྗོད་བྱར་བྱས་པའི་ལྷག་པའི་སོ་སོར་ཐར་པའི་མདོ་རྣམ་པ་
གཉིས་ཏེ་དེ་དག་ལ་ཡང་སློབ་པ་ཉིད་དོ། །སློབ་ཏུ་འཇུག་ཀྱང་ནུས་པ་ཉིད་དོ། །ཞེས་སྔ་
མར་སྦྱར་ཏེ་ལྔ་ཚན་སྔ་མ་ལ་སློབ་དང་སློབ་འཇུག་གཉིས་ཡོད་པ་དེ་བཞིན་དུ་འདི་ལ་ཡང་
ལྷག་པའི་སྤྱོད་པ་སོགས་གསུམ་པོ་ལ་སློབ་པ་ཉིད་དང་ཚུལ་ལྡན་དང་མདོ་མངོན་མང་
ཐོས་སྦྱར་བས་ལྔ་ཚན་དགུ་པ་དང༌། ལྷག་པའི་སྤྱོད་པ་སོགས་གསུམ་པོ་དེ་ལ་སློབ་ཏུ་
འཇུག་ཀྱང་ནུས་པ་དང་ཚུལ་ལྡན་དང་མདོ་མངོན་མང་ཐོས་སྦྱར་བས་ལྔ་ཚན་བཅུ་པ་ཡིན་
ནོ། །དཀོན་མཆོག་གསུམ་ལ་སོགས་པ་དག་ལ་དང་འདོད་ཡིད་ཆེས་ཀྱི་དད་པ་ཕུན་སུམ་
ཚོགས་པ་ཉིད་དང་། རང་བཞིན་དང་བཅས་པའི་ཁ་ན་མ་ཐོ་བ་སྤོང་བའི་ཚུལ་ཁྲིམས་ཕུན་
སུམ་ཚོགས་པ་ཉིད་དང་། འདུལ་བ་སོགས་མང་དུ་ཐོས་པ་ཕུན་སུམ་ཚོགས་པ་ཉིད་དང་།
སེམས་བྱུང་མ་ཆགས་པའི་ངོ་བོ་ཉིད་ཀྱི་གཏོང་བ་ཕུན་སུམ་ཚོགས་པ་ཉིད་དང་། ཆོས་
རབ་ཏུ་རྣམ་པར་འབྱེད་པའི་ཤེས་རབ་ཕུན་སུམ་ཚོགས་པ་ཉིད་དོ། །དེ་ནི་ལྔ་ཚན་བཅུ་
གཅིག་པའོ། །འདུལ་བ་ཤེས་ཤིང་བཅས་རང་གི་ཉེས་པས་མ་གོས་པའི་ཚུལ་ཁྲིམས་ཕུན་
སུམ་ཚོགས་པ་ཉིད་དང་། སེམས་རྩེ་གཅིག་པའི་ཏིང་ངེ་འཛིན་ཕུན་སུམ་ཚོགས་པ་ཉིད་
དང༌། ཆོས་རབ་ཏུ་རྣམ་པར་འབྱེད་པའི་ཤེས་རབ་ཕུན་སུམ་ཚོགས་པ་ཉིད་དང་། ཉོན་
མོངས་པ་དང་སྙོམ་འཇུག་གི་སྒྲིབ་པ་ལས་རྣམ་པར་གྲོལ་བ་ཕུན་སུམ་ཚོགས་པ་ཉིད་དང༌།
སྡུག་བསྔལ་ཤེས་སོ་ཀུན་འབྱུང་སྤངས་སོ་ཞེས་ཟད་པ་ཤེས་པ་དང་། སྡུག་བསྔལ་ཤེས་ཏེ་
ཡང་ཤེས་པར་བྱར་མེད་སོགས་མི་སྐྱེ་བ་ཤེས་པ་སྟེ་ཟད་མི་སྐྱེ་བ་དེ་ཤེས་པ་དང་། ཟད་མི་
སྐྱེ་ཤེས་པ་ལས་གཞན་པའི་མི་སློབ་པའི་ལྟ་བ་དེ་མཐོང་བ་སྟེ་ཆོས་ལྔ་པོ་རྣམས་ཀྱིས་ཀྱང་

ངོ་ཞེས་ཕུན་སུམ་ཚོགས་པ་ཉིད་དོ། །དེ་ཤེས་པ་དང་མཐོང་བ་གཉིས་ཡན་ལག་གཅིག་ཏུ་
འདྲེན་ནོ། །དེ་ནི་ལྔ་ཚན་བཅུ་གཉིས་པའོ། །ཕུན་སུམ་ཚོགས་པའི་ལྔ་ཚན་འདི་གཉིས་པོ་
ལ་དད་པ་ལ་སོགས་པའི་ཡོན་ཏན་ཙམ་པོ་དང་ལྡན་པ་མ་ཡིན་གྱི་ཕུན་སུམ་ཚོགས་པ་དང་
ལྡན་པས་ན་ཕུན་སུམ་ཚོགས་པ་ཞེས་སྨོས་སོ། །འདི་མན་ཆད་སློབ་པ་ཉིད་ཡན་ཆད་ལྔ་པ་
མ་ཚང་བ་ལ་ཚུལ་ལྡན་མང་ཐོས་སྦྱར་བར་མ་ཟད་དགེ་བ་མ་སྐྱེས་པ་བསྐྱེད། སྐྱེས་པ་སྤེལ།
མི་དགེ་བ་མ་སྐྱེས་པ་མི་བསྐྱེད། སྐྱེས་པ་སྤོང་བའི་བརྩོན་འགྲུས་བརྩམ་པ་ཉིད་དང་། རྒྱུ་
རྐྱེན་ཤེས་ཤིང་གཅིག་ལས་མང་དུ་སྤྲོ་ནུས་པ་དང་ཕྱིས་འབྱུང་བ་སྔ་ནས་ཤེས་པའི་ཤེས་
རབ་དང་ལྡན་པ་ཉིད་དང་ཡང་སྦྱར་རོ། །དེ་ལྟར་ན་འཆད་པར་འགྱུར་བའི་དྲན་ལྡན་
སོགས་ལྔ་ཚན་གསུམ་ལ་ཚུལ་ལྡན་དང༌། འདུལ་བ་མང་ཐོས་དང་། བརྩོན་འགྲུས་
བརྩམ་པ་ཉིད་དང་། ཤེས་རབ་དང་ལྡན་པ་ཉིད་དེ་ཡན་ལག་བཞི་དང་སྦྱར་དགོས་སོ། །
དེང་དུས་ཀྱི་མཁས་པ་ཁ་ཅིག་གིས་མཛད་པའི་འདུལ་འགྲེལ་དུ། འདི་གསུམ་གྱི་བརྩོན་
འགྲུས་དང་ཤེས་རབ་ནི་ཡང་དག་སྤོང་བས་བསྡུས་པའི་བརྩོན་ཤེས་གཉིས་ཡིན་ལ་ཞེས་
བཤད་པ་ནི་བབ་ཅོལ་དུ་སྨྲས་པའི་གཏམ་མོ། །དེའང་ལུས་ཚོར་སེམས་དང་ཆོས་ཏེ་དྲན་
པ་ཉེ་བར་བཞག་པ་དང་ལྡན་པ་ཉིད་དང་གོང་གི་ཡན་ལག་བཞི་པོ་སྦྱར་བས་ལྔ་ཚན་བཅུ་
གསུམ་པའོ། །ལུས་འདུ་འཛི་དང་སེམས་རྣམ་རྟོག་ལས་དབེན་ཞིང་ནང་དུ་ཡང་དག་པར་
བཞུག་པ་ཉིད་དང་གོང་གི་བཞི་པོ་སྦྱར་བས་ལྔ་ཚན་བཅུ་བཞི་པའོ། །ལུས་འདུ་འཛི་དང་
སེམས་རྣམ་རྟོག་ལས་དབེན་ཞིང་བྱིང་རྒོད་ཕྲ་མོ་དང་ཡང་བྲལ་ནས་སེམས་མཉམ་པར་
བཞུག་པ་ཉིད་དང་གོང་གི་བཞི་པོ་སྦྱར་བས་ལྔ་ཚན་བཅོ་ལྔ་པ་ཉིད་དོ། །དྲན་ལྡན་གྱི་ལྔ་
པ་དེ་ཉན་ཐོས་ཚོགས་ལམ་པའི་རྒྱུད་ཀྱི་ཡོན་ཏན་དང་། ནང་དུ་ཡང་དག་བཞག་པ་དང་།
མཉམ་པར་བཞག་པ་དེ་གཉིས་ཉན་ཐོས་སྦྱོར་ལམ་པའི་རྒྱུད་ཀྱི་ཡོན་ཏན་དུ་བཤད་ནས་
འདིར་བསྟན་གྱི་ལྔ་ཕྲུགས་ཉེར་གཅིག་པོ་དེ་ཚོགས་ལམ་ནས་མི་སློབ་པའི་བར་གྱི་ལམ་
ཚང་བར་གཞག་པར་བྱའོ། །ཟག་པ་མེད་པའི་ལམ་གྱིས་ཉོན་མོངས་པ་སྤང་བའི་ཕྱིར་

སློབ་པའི་ངང་ཚུལ་ཅན་ཡིན་པའི་ཕྱིར་སློབ་པ་ཉིད་དེ། རྒྱུན་ཞུགས། ཕྱིར་འོང་། ཕྱིར་མི་
འོང་རྣམས་ཀྱི་ཞུགས་གནས་གཉིས་གཉིས་དང་། དགྲ་བཅོམ་ཞུགས་པ་དང་བདུན་གྱི་
རྒྱུད་ལ་ཡོད་པའི་མཐོང་སྒོམ་གང་རུང་གི་ངོ་བོར་གྱུར་པའི་ཟག་མེད་ཀྱི་ཚུལ་ཁྲིམས་དང་།
ཟག་མེད་ཀྱི་ཏིང་ངེ་འཛིན་དང་། ཟག་མེད་ཀྱི་ཤེས་རབ་དང༌། སྤང་བྱ་ཉོན་མོངས་པ་ཅི་
རིགས་པ་ལས་གྲོལ་བའི་རྣམ་པར་གྲོལ་བ་དང་། མཐོང་སྒོམ་གྱི་རྣམ་གྲོལ་ལམ་གང་རུང་
གིས་བསྡུས་པའི་དེ་ཤེས་པ་དང་། བར་ཆད་མེད་ལམ་གྱིས་བསྡུས་པའི་དེ་མཐོང་བ་ཉིད་
དོ། །དེ་ཤེས་དེ་མཐོང་གཉིས་ཡན་ལག་གཅིག་ཏུ་འདྲེན་ནོ། །དེ་ནི་ལྔ་ཚན་བཅུ་དྲུག་པའོ། །
ཉོན་མོངས་པ་སྤང་བའི་ཕྱིར་མི་སློབ་པས་ན་མི་སློབ་པ་སྟེ་དགྲ་བཅོམ་པ་ཡིན་ལ། དེའི་
རྒྱུད་ཀྱི་ཟག་པ་མེད་པའི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང༌། ཉོན་
མོངས་པ་ལས་རྣམ་པར་གྲོལ་བ་དང་། རྣམ་གྲོལ་དེ་ཤེས་པ་ནི་ཟད་མི་སྐྱེ་ཤེས་པ་དང༌།
མཐོང་བ་ནི་དེ་གཉིས་ལས་གཞན་པའི་མི་སློབ་པའི་ལྟ་བ་ཉིད་དོ། །དེ་ཤེས་དེ་མཐོང་
གཉིས་ཡན་ལག་གཅིག་ཏུ་འདྲེན་ནོ། །དེ་ནི་ལྔ་ཚན་བཅུ་བདུན་པའོ། །ཕུན་སུམ་ཚོགས་པ་
འོག་མའི་ལྔ་ཚན་མི་སློབ་པ་དགྲ་བཅོམ་པའི་རྒྱུད་ལ་ལྡན་པ་ཡིན་ཡང་འདི་དང་ཟློས་པའི་
སྐྱོན་དུ་མི་འགྱུར་ཏེ། ཕུན་ཚོགས་འོག་མའི་ཡན་ལག་གི་ཚུལ་ཁྲིམས་ནི་འདུལ་བ་ཤེས་
ཤིང་བཅས་རང་གི་ཉེས་པས་མ་གོས་པའི་སོ་ཐར་གྱི་ཚུལ་ཁྲིམས་ཡིན་ལ། མི་སློབ་པའི་དེ་
ཟག་མེད་ཀྱི་ཚུལ་ཁྲིམས་ཡིན་པའི་ཕྱིར་དང་། མི་སློབ་པའི་ལྔ་ཚན་དང་ལྡན་ན་ཕུན་
ཚོགས་འོག་མའི་ལྔ་ཚན་དེ་ཡོད་པར་མ་ངེས་པའི་ཕྱིར་ཏེ། བཅས་འགལ་གྱི་ལྟུང་བ་བྱུང་
བའི་དགྲ་བཅོམ་དེ་ལ་མི་སློབ་པའི་ལྔ་ཚན་དང་ལྡན་ཡང་ཕུན་ཚོགས་འོག་མའི་དེ་དང་མི་
ལྡན་པའི་ཕྱིར་ཏེ། ལྟུང་བས་མ་གོས་པའི་ཚུལ་ཁྲིམས་དང་མི་ལྡན་པའི་ཕྱིར་རོ། །རྒྱན་
མེད་དགྲ་བཅོམ་ལ་ཡང་མི་སློབ་པའི་ལྔ་པ་དང་ལྡན་ཡང་ཕུན་ཚོགས་འོག་མའི་དེ་དང་མི་
ལྡན་ཏེ། སྙོམ་འཇུག་གི་སྒྲིབ་པ་ལས་མ་གྲོལ་བའི་ཕྱིར་རོ། །སློབ་པ་དང་མི་སློབ་པའི་ལྔ་
པ་འདི་གཉིས་ཀྱི་ཚུལ་ཁྲིམས་ནི་ཟག་པ་མེད་པའི་ཚུལ་ཁྲིམས་ཡིན་ལ། དེ་ལྡན་ན་འདུལ་

བ་ཤེས་པས་མ་ཁྱབ་པའི་ཕྱིར་ན་ལྔ་ཚན་གཉིས་པོ་འདིའི་སྐབས་སུ་འདུལ་བ་ཤེས་པ་
གང་གིས་བསྟན་སྙམ་ན། ལོ་བཅུ་ལོན་པ་ཞེས་པས་འདུལ་བ་ཤེས་པ་བསྟན་པར་
གསུངས་ཏེ། གཞི་འགྲེལ་དང་རྒྱ་ཆེར་འགྲེལ་གཉིས་ཞལ་མཐུན་པར། འདི་ལྟར་དེ་
གཉིས་ནི་འཕགས་པ་ཡིན་པས་ལོ་བཅུ་པོ་དེ་དག་ལ་འདུལ་བ་གདོད་མི་ཟ་བར་འབད་
པར་བྱས་པ་ཡིན་པའི་ཕྱིར་རོ། །ཞེས་གསུངས་སོ། །དེས་ན་རྗེ་བཙུན་ཆོས་ཀྱི་རྒྱལ་མཚན་
དང་བྲག་དཀར་སྤྲུལ་སྐུའི་འདུལ་གཞུང་ལས། ཕུན་སུམ་ཚོགས་པ་འོག་མའི་དེ་དང་འདི་
གཉིས་ལ་ཁྱད་པར་ཡོད་དེ། མི་སློབ་པའི་ལྔ་ཕྲུགས་ཀྱི་ཡན་ལག་ཏུ་གྱུར་པའི་འདུལ་བ་
ཤེས་པ་ལ་ཚུལ་ཁྲིམས་ཀྱི་མིང་གིས་བཏགས་ནས་བསྟན་པའི་ཕྱིར་ཞེས་བཤད་པ་ནི་མི་
འཐད་པར་ཤེས་སླའོ། །བསླབ་པའི་གཞི་རྣམས་གང་ལས་འབྱུང་བའི་གླེང་གཞི་དང་། རྒྱུ་
མཚན་དང་། བྱེད་རྒྱུ་རྣམས་ནི་བྱུང་བ་ཡིན་པས་བྱུང་བ་དེ་མངོན་པར་ཤེས་པ་ཉིད་དང་།
ལུང་ལས་བྱུང་བ་འདི་དང་གླེང་གཞི་འདི་དང་སྐབས་འདིར་དགེ་སློང་གི་དགེ་འདུན་བསྡུ་
བ་མཛད་ནས་ཞེས་གསུངས་པའི་བྱུང་བ་ནི་ཉེས་པ་ཡིན་པས་སྐབས་འདིར་གསུངས་པའི་
བྱུང་བ་དང་མི་གཅིག་གོ །དེའང་གླེང་གཞི་ནི། ཡུལ་དང་གང་ཟག་དང་ཉོན་མོངས་པ་དང་
ཉེས་པའི་གཞིའི་བྱེ་བྲག་དང་ལྡན་པ་དཔེར་ན་ཡུལ་སྤོང་བྱེད་དུ་གང་ཟག་བཟང་སྦྱིན་གྱིས་
ཉོན་མོངས་པ་འདོད་ཆགས་ཀྱིས་ཉེས་པ་མི་ཚངས་པར་སྤྱད་པ་ལ་བརྟེན་ནས་མི་ཚངས་
སྤྱོད་སྤོང་བའི་བསླབ་པ་བཅས་པ་ལྟ་བུའི་གཏམ་རྒྱུད་དོ། །རྒྱུ་མཚན་ནི། བསླབ་པ་འཆའ་
བའི་དགག་དགོས་ཀྱི་རྒྱུ་མཚན་ནོ། །བྱེད་རྒྱུ་ནི་རྒྱུ་ཚོགས་ཏེ་གཞི་བསམ་སྦྱོར་བ་མཐར་
ཐུག་གི་ཡན་ལག་རྣམས་སོ། །བྱུང་བ་མངོན་པར་ཤེས་པ་འདི་ལ་གཉིས་ཏེ། བྱུང་ལ་མ་
བཅས་པའི་བྱུང་བ་མངོན་པར་ཤེས་པ་དང་། བྱུང་ལ་བཅས་པའི་བྱུང་བ་མངོན་པར་ཤེས་
པའོ། །དང་པོ་ནི་སྒྲ་གཅན་ཟིན་གྱིས་ཤེས་བཞིན་དུ་རྫུན་དུ་སྨྲས་པའི་བྱུང་བ་ཤེས་པ་ལྟ་
བུའོ། །གཉིས་པ་ལ་བཅས་པའི་བྱུང་བ་ཤེས་པ་དང་། རྗེས་སུ་བཅས་པའི་བྱུང་བ་ཤེས་པ་
གཉིས་སོ། །དང་པོ་དགག་སྒྲུབ་གནང་གསུམ་གྱི་བཅས་པའི་བྱུང་བ་ཤེས་པའོ། །གཉིས་

པ་དགག་པ་བཅས་པའི་རྗེས་སུ་དགག་པ་བཅས་པ་སོགས་མ་དོར་བ་མུ་གསུམ་གྱི་བྱུང་
བ་ཤེས་པ་དང་། དགག་པ་བཅས་པའི་རྗེས་སུ་སྒྲུབ་པ་བཅས་པ་སོགས་དོར་བ་མུ་དྲུག་
གི་བྱུང་བ་ཤེས་པའོ། །དགག་སྒྲུབ་གནང་གསུམ་གྱི་བསླབ་པའི་མཚམས་རྣམ་པར་
བཞག་པའི་བཅས་པ་མངོན་པར་ཤེས་པ་ཉིད་དང་། དེའང་སྤྱིར་བཅས་པ་ལ་མཚན་
བཏགས་གཉིས་ཏེ། མཚན་ཉིད་པ་ནི་སངས་རྒྱས་ཀྱི་གསུང་གིས་བསླབ་པའི་མཚམས་
རྣམ་པར་བཞག་པ་གང་ཞིག་ལྡོག་འཇུག་མ་བྱས་ན་ལྟུང་བའི་ཆད་པར་བཅས་པའམ་ལྟུང་
བའི་ཆད་པ་མེད་པར་བཅས་པ་གང་རུང་ངོ༌། །བྱེ་བྲག་ཏུ་སངས་རྒྱས་ཀྱི་གསུང་གིས་
བསླབ་པའི་མཚམས་རྣམ་པར་བཞག་པ་གང་ཞིག་ལྡོག་པར་མ་བྱས་ན་ལྟུང་བའི་ཆད་
པར་བཅས་པ་དེ་དགག་བཅས་ཀྱི་མཚན་ཉིད་དང༌། དེ་གང་ཞིག་དེ་ལ་འཇུག་པར་མ་
བྱས་ན་ལྟུང་བའི་ཆད་པར་བཅས་པ་དེ་སྒྲུབ་བཅས་ཀྱི་མཚན་ཉིད་དང་། དེ་གང་ཞིག་
ལྡོག་འཇུག་མ་བྱས་པར་ཅི་དགར་བྱས་ཀྱང་ལྟུང་བའི་ཆད་པ་མེད་པར་བཅས་པ་དེ་གནང་
བཅས་ཀྱི་མཚན་ཉིད་དོ། །དེ་གསུམ་གྱི་མཚན་གཞི་དགག་བྱའི་རྒྱུ་མཚན་དང་ལྡན་པ་
བཟང་སྦྱིན་གྱིས་མི་ཚངས་པར་སྤྱད་པ་ལ་བརྟེན་ནས་ཕྱིན་ཆད་འདི་ལྟར་བྱས་ན་ཕམ་མོ་
ཞེས་པ་ལྟ་བུ་དགག་བཅས་དང་། དགོས་པའི་རྒྱུ་མཚན་དང་ལྡན་པ་མུ་སྟེགས་པ་རྣམས་
འཕྱ་བ་ལ་བརྟེན་ནས་གསོ་སྦྱོང་བྱའོ་ཞེས་པ་ལྟ་བུ་སྒྲུབ་བཅས་དང་། དགག་དགོས་མེད་
པའི་རྒྱུ་མཚན་དང་ལྡན་པ་ཤཱ་རིའི་བུས་ཀུན་ཏུ་རྒྱུ་ཚར་བཅད་པ་ལ་བརྟེན་ནས་ཕྱི་པའི་
བསྟན་བཅོས་ཀློག་ཏུ་གནང་བ་ལྟ་བུ་གནང་བཅས་སོ། །བཅས་པ་བཏགས་པ་པ་ནི་ལྡོག་
འཇུག་མ་བྱས་ཀྱང་ལྟུང་བའི་ཆད་པ་ཡོད་པའམ་མེད་པ་གང་ཡང་མ་བཅས་པ་སྟེ། བཅོམ་
ལྡན་འདས་སངས་རྒྱས་ནས་རིང་པོ་མ་ལོན་པ་ན། སྡིག་པ་ཅི་ཡང་མི་བྱ་སྟེ། །ཞེས་གསུངས་
པ་ལྟ་བུའོ། །སྔར་བཅས་ཀྱི་མཚན་ཉིད་ནི་སངས་རྒྱས་ཀྱི་གསུངས་གིས་བསླབ་པའི་
མཚམས་དང་པོར་རྣམ་པར་བཞག་པ་ཁྱད་ཅན་ནོ། །སྔར་བཅས་ལ་ལྟོས་ནས་ཕྱིས་
བཅས་པ་གཉིས་པ་མཛད་པ་རྗེས་སུ་བཅས་པ་མངོན་པར་ཤེས་པ་ཉིད་དང་། དེ་ལ་རྗེས་

བཅས་ཀྱི་མཚན་ཉིད་ནི། སངས་རྒྱས་ཀྱི་གསུང་གིས་བསླབ་པའི་མཚམས་རྣམ་པར་
བཞག་པ་ཁྱད་པར་ཅན་གང་ཞིག་རང་གི་སྔར་བཅས་ལ་ལྟོས་ནས་བཅས་པ་ཕྱི་མའོ། །
རྗེས་བཅས་དེ་ལ་མུ་དགུ་སྟེ། དགག་པའི་རྗེས་སུ་དགག་པ་དང་སྒྲུབ་པ་དང་གནང་བ་
བཅས་པ་དང༌། སྒྲུབ་པའི་རྗེས་སུ་སྒྲུབ་པ་དང་དགག་པ་དང་གནང་བ་བཅས་པ་དང༌།
གནང་བའི་རྗེས་སུ་གནང་བ་དང་དགག་པ་དང་སྒྲུབ་པ་བཅས་པ་ཤེས་པའོ། །དེ་དག་གི་
དང་པོ་གསུམ་ནི་མ་དོར་བ་མུ་གསུམ་ཞེས་བྱ་སྟེ། སྔར་བཅས་ཀྱི་རིགས་མ་དོར་བར་སོ་ན་
ཡོད་ཅིང་རྗེས་སུ་བཅས་པའི་དགོས་པ་ནི་གང་ཟག་གི་ལོག་རྟོག་བསལ་བ་སོགས་ཀྱི་ཕྱིར་
རོ། །ལྷག་མ་དྲུག་ནི་དོར་བ་མུ་དྲུག་ཅེས་བྱ་སྟེ། སྔར་བཅས་ཀྱི་མཚན་ཉིད་དོར་ཏེ་དཔེར་
ན་དགག་བཅས་ཀྱི་དགག་བྱའི་རྒྱུ་མཚན་གྱི་ཤུལ་དུ་དགོས་པའི་རྒྱུ་མཚན་ཞུགས་ཏེ་སྒྲུབ་
པར་བཅས་པ་སོགས་ཡིན་པའི་ཕྱིར་རོ། །དེ་ཡང་དགག་པ་བཅས་པའི་རྗེས་སུ་དགག་པ་
བཅས་པ་ནི། སྔར་བཟང་སྦྱིན་ལ་བརྟེན་ནས་མི་ཚངས་སྤྱོད་སྤྱིར་བཀག་ནས། ཕྱིས་སྒལ་
ཚིགས་བྱི་ལ་ལྟར་མཉེན་པའི་དགེ་སློང་རྒྱབ་མཉེན་གྱིས་གཞན་གྱི་རྨ་སྒོར་སྤྱད་པ་བཀག་
ཀྱང་རང་ལ་མ་བཀག་སྙམ་ནས་རང་གི་ཁ་ལ་སྤྱད་པས་རང་ལ་མི་ཚངས་སྤྱོད་བྱེ་བྲག་ཏུ་
བཀག་པ་ལྟ་བུའོ། །དགག་པའི་རྗེས་སུ་སྒྲུབ་པ་བཅས་པ་ནི། སྔར་ཕྱི་བཞིན་འབྲང་བའི་
དགེ་སྦྱོང་མདུན་དུ་འགྲོ་བ་བཀག་ནས་ཉམས་ང་བ་ལ་སོགས་པའི་ཚེ་མདུན་དུ་འགྲོ་
དགོས་པར་བསྟན་པ་ལྟ་བུའོ། །དགག་པའི་རྗེས་སུ་གནང་བ་བཅས་པ་ནི། སྔར་དུས་
མིན་གྱི་ཁ་ཟས་ཟ་བ་བཀག་ནས་ནད་པ་ལ་དུས་མིན་པར་དུས་རུང་གི་ཁ་ཟས་གནང་བ་
ལྟ་བུའོ། །སྒྲུབ་པ་བཅས་པའི་རྗེས་སུ་སྒྲུབ་པ་བཅས་པ་ནི། དབྱར་སྔ་མ་ཁས་ལེན་དགོས་
པར་བསྟན་ནས་དེ་མ་གྲུབ་ན་དབྱར་ཕྱི་མ་ངེས་པར་ཁས་ལེན་དགོས་པར་བསྟན་པ་ལྟ་
བུའོ། །སྒྲུབ་པའི་རྗེས་སུ་དགག་པ་བཅས་པ་ནི། སྔར་གསོ་སྦྱོང་དང་དབྱར་ཁས་བླངས་
པ་སྒྲུབ་པར་བཅས་ནས། གནས་ལ་བརྟེན་པ་དང་འདོམས་པའི་ཚེ་གང་ན་གནས་མེད་པ་
དེར་གསོ་སྦྱོང་ལ་བསྡད་པ་དང་གནས་པར་ཁས་བླང་བར་མི་བྱའོ་ཞེས་བཀག་པ་ལྟ་བུའོ། །

སྒྲུབ་པའི་རྗེས་སུ་གནང་བ་བཅས་པ་ནི། སྔར་ཚེས་བརྒྱད་དང་བཅུ་བཞི་དང་བཅོ་ལྔའི་
མཚན་མོར་ཆོས་འཆད་ཉན་བྱ་དགོས་པར་བཅས་ནས་ནད་པས་དེ་མ་བྱས་པ་ལ་ཉེས་པ་
མེད་པར་བསྟན་པ་ལྟ་བུའོ། །གནང་བའི་རྗེས་སུ་གནང་བ་བཅས་པ་ནི། སྔར་ལྷམ་སྣའི་
སྦུབས་ཅན་གནང་ནས། ཕྱིས་ལྷམ་རྟིང་བའི་སྦུབས་ཅན་གནང་བ་ལྟ་བུའོ། །གནང་བའི་
རྗེས་སུ་དགག་པ་བཅས་པ་ནི། མཆིལ་ལྷམ་གནང་ནས་རྗེས་སུ་སྒྲ་ཅན་དང་རྒྱན་གྱིས་
སྤྲས་པ་སོགས་བཀག་པ་ལྟ་བུའོ། །གནང་བའི་རྗེས་སུ་སྒྲུབ་པ་བཅས་པ་ནི། སྔར་དབྱར་
བྱིན་གྱིས་བརླབས་ཏེ་གནས་གཞན་དུ་འགྲོ་བ་གནང་བ་ལས། དགེ་འདུན་གྱི་དབྱེན་ཞི་
བར་བྱ་བའི་ཕྱིར་ནི་དབྱར་བྱིན་གྱིས་བརླབས་ཏེ་གནས་གཞན་དུ་འགྲོ་བ་སྒྲུབ་པར་
བཅས་པ་ལྟ་བུའོ། །འོ་ན་རྗེས་བཅས་ཐམས་ཅད་རྗེས་བཅས་མཚན་ཉིད་པ་ཡིན་ནམ་
མིན་ཞེ་ན། མཚོ་ཊཱིཀ་ཏུ། སྡིག་ཅན་དགོན་པ་པས་སྤྲ་མོ་ལ་ལོག་པར་ཞུགས་པ་ལ་བརྟེན་
ནས་འདི་ནི་རྗེས་སུ་བཅས་པའོ་ཞེས་གསུངས་པ་ལྟ་བུ་དགག་པ་བཅས་པའི་རྗེས་སུ་
དགག་པའི་རྗེས་བཅས་ཀྱིས་སྒྲས་བརྗོད་པ་དེ་ཆོས་ཅན། དགག་པ་དེ་རྗེས་སུ་བཅས་པ་
མཚན་ཉིད་པ་མ་ཡིན་ཏེ། སྔར་ནས་དགག་པར་བཅས་ཟིན་པའི་ཕྱིར་རོ། །དེ་ཡང་དགོན་
པ་པས་སྤུ་མོ་ལ་ལོག་པར་ཞུགས་པ་ལ་བརྟེན་ནས། ལུང་རྣམ་འབྱེད་ལས། འདི་ནི་རྗེས་
སུ་བཅས་པའོ་ཞེས་གསུངས་པ་ཆོས་ཅན། དེའི་སྔ་རོལ་ཏུ་དུད་འགྲོ་ལ་ལོག་པར་ལོངས་
སྤྱོད་པ་བཀག་ཟིན་པ་ཡིན་ཏེ། དེའི་སྔ་རོལ་ཏུ་དགོན་པ་པ་ལ་དུད་འགྲོ་ལ་ལོག་པར་སྤྱོད་
པའི་ཕམ་པ་བྱུང་བའི་ཕྱིར་ཏེ། དེའང་ལུང་རྣམ་འབྱེད་ལས། གཏི་མུག་ཅན་དེ་ནི་ཕམ་
པར་གྱུར་ཏོ་ཞེས་གསུངས་པས་གྲུབ་བོ། །ཞེས་དང༌། དེ་བཞིན་དུ་སྔར་ནས་སྒྲུབ་པར་
བཅས་ཟིན་པ་ཡང་རྒྱུ་མཚན་མཚུངས་པས་ན། སྒྲུབ་པ་བཅས་པའི་རྗེས་སུ་སྒྲུབ་པ་རྗེས་
བཅས་ཀྱང་རྗེས་བཅས་ཀྱིས་སྒྲས་བརྗོད་པ་དེ་ཆོས་ཅན། སྒྲུབ་པ་དེ་རྗེས་སུ་བཅས་པ་
མཚན་ཉིད་པ་མ་ཡིན་ཏེ། སྔར་ནས་སྒྲུབ་པར་བཅས་ཟིན་པའི་ཕྱིར་ཞེས་གསུང་ངོ༌། ། །
གནང་བ་བཅས་པའི་རྗེས་སུ་གནང་བ་རྗེས་བཅས་ནི་རྗེས་བཅས་མཚན་ཉིད་པ་ཡིན་གྱི།

སྔར་ནས་གནང་བར་བཅས་ཟིན་པ་ནི་མ་ཡིན་ཏེ། གནང་བའི་བཅས་པ་འཕྲལ་བཅས་
ཡིན་པའི་ཕྱིར་རོ། །དེ་ཡང་(འདུག་གནས་སུ་ཟ་བའི་སྐབས་ཀྱི་}ཊི་ཀ་ལས། ད་དུང་བཅོམ་ལྡན་འདས་
ཀྱིས་རྗེས་སུ་གནང་བར་མ་གྱུར་པའི་ཕྱིར་ཞེས་དགག་པ་བཅས་པའི་རྗེས་སུ་གནང་བ་
རྗེས་བཅས་འཕྲལ་བཅས་སུ་བཤད་པས། གནང་བའི་བཅས་པ་གཞན་ཐམས་ཅད་ཀྱང་
འཕྲལ་བཅས་ཡིན་པར་དེ་དང་རྒྱུ་མཚན་མཚུངས་པའི་ཕྱིར་རོ། །དེས་ན་བདུན་ནི་རྗེས་
བཅས་མཚན་ཉིད་པ་ཡིན་ནོ། །ཞེས་དགག་པ་བཅས་པའི་རྗེས་སུ་དགག་པ་རྗེས་བཅས་
དང་སྒྲུབ་པ་བཅས་པའི་རྗེས་སུ་སྒྲུབ་པ་རྗེས་བཅས་གཉིས་བཏགས་པ་པ་དང་། གཞན་
བདུན་པོ་མཚན་ཉིད་པར་བཤད་ཀྱང་། བརྟག་པར་བྱ་སྟེ། དེ་ལ་མཚོ་སྣ་པ་ཁོང་གིས་
སྒྲུབ་པ་བཅས་པའི་རྗེས་སུ་སྒྲུབ་པ་བཅས་པ་མཛད་པའི་མཚན་གཞིར་སྨོས་པ་དབྱར་སྔ་
མ་ཁས་བླང་པ་སྒྲུབ་པར་བཅས་ནས། དབྱར་ཕྱི་མ་ཁས་བླང་པ་སྒྲུབ་པར་བཅས་པ་ལྟ་
བུའོ་ཞེས་པ་དེ་ཆོས་ཅན། རྗེས་བཅས་བཏགས་པ་པ་མ་ཡིན་པར་ཐལ། དེ་རྗེས་བཅས་
མཚན་ཉིད་པ་ཡིན་པའི་ཕྱིར། རྟགས་གྲུབ་སྟེ། དེ་སྔར་ནས་སྒྲུབ་པར་བཅས་ཟིན་པ་མ་
ཡིན་པའི་ཕྱིར་ཏེ། དབྱར་སྔ་མ་ཁས་བླང་པར་བཅས་པས་དབྱར་ཕྱི་མ་དེ་ཁས་བླང་དགོས་
པར་བཅས་པར་མི་འགྱུར་བའི་ཕྱིར་རོ། །དབྱར་གནས་པར་ཁས་བླང་བར་བྱའོ་ཞེས་
སྤྱིར་གསུངས་པས་དེ་བཅས་ཟིན་པ་ཡིན་ནོ་ཞེ་ན། དབྱར་གནས་པར་ཁས་བླང་བར་བྱའོ་
ཞེས་སྤྱིར་ཁས་བླང་དགོས་པར་གསུངས་པས། བྱེ་བྲག་དེ་ཁས་བླང་དགོས་པར་མི་
འགྲུབ་སྟེ། སྤྱི་གྲུབ་པས་བྱེ་བྲག་མི་འགྲུབ་པའི་ཕྱིར། དཔེར་ན་གསོ་སྦྱོང་བྱའོ་ཞེས་སྤྱིར་
གསུངས་པས་བྱེ་བྲག་དགེ་ཚུལ་གྱིས་གསོ་སྦྱོང་བྱ་དགོས་པར་མི་འགྲུབ་ཅེས་ཁྱེད་ཀྱིས་
གསུངས་པ་བཞིན་ཡིན་པའི་ཕྱིར་རོ། །གནང་བ་བཅས་པའི་རྗེས་སུ་གནང་བ་རྗེས་
བཅས་ཀྱང་མཚན་ཉིད་པ་ཡིན་པས་མ་ཁྱབ་པར་ཐལ། ཕྲན་ཚེགས་ཀྱི་སྒོ་གཉིས་པ་ལས།
དགེ་སློང་དག་ཐམས་ཅད་དུ་དགེ་སློང་ཤཱ་རིའི་བུའམ། ཤཱ་རིའི་བུ་དང་འདྲ་བར་མི་འགྱུར་
བས་དེ་ལྟ་བས་ན་གནང་གིས་དགེ་སློང་དག་གིས་འཇིག་རྟེན་རྒྱང་འཕེན་པ་ལ་སོགས་པ་

ཕྱི་རོལ་པའི་བསྟན་བཅོས་ལ་བསླབ་པར་བྱའོ། །ཞེས་དགེ་སློང་ཐམས་ཅད་ལ་ཕྱི་རོལ་
པའི་བསྟན་བཅོས་ཀློག་པ་གནང་ཡང་རྗེས་བཅས་ལ་ཕྲན་ཚེགས་ལས། ཕས་ཀྱི་རྒོལ་བ་
ཚར་གཅོད་ནུས་པ་གང་ཡིན་པ་དེ་དག་གིས་འཇིག་རྟེན་རྒྱང་འཕེན་པ་ལ་སོགས་པ་ཕྱི་
རོལ་པའི་བསྟན་བཅོས་ལ་བསླབ་པར་བྱའི། བྱིས་པ་དང་། རྨོངས་པ་དང་། མི་གསལ་བ་
དང༌། མི་མཁས་པ་དག་གིས་མ་ཡིན་ནོ་ཞེས་སོགས་ཀྱིས་ཤཱ་རིའི་བུ་ལྟ་བུ་ལ་དམིགས་
ཀྱིས་བསལ་ཏེ་ཉི་མའི་སུམ་ཆ་བདེ་བ་མ་ཡིན་པ་ལ་ཕྱི་རོལ་པའི་གཞུང་ཀློག་པ་གནང་བ་
དེ་རྗེས་བཅས་བཏགས་པ་པ་ཡིན་པའི་ཕྱིར་ཏེ། དེ་སྔར་ནས་ཀློག་པར་གནང་ཟིན་པའི་
ཕྱིར་རོ། །ཁ་ཅིག་ན་རེ། དགག་པ་བཅས་པའི་རྗེས་སུ་དགག་པ་བཅས་པ་ཡང་བཏགས་
པ་པ་ཡིན་པས་མ་ཁྱབ་པར་ཐལ། དེ་མཚན་ཉིད་པ་ཡོད་པའི་ཕྱིར་ཏེ། སྔོན་ཀླུ་མོ་མིར་
སྤྲུལ་པ་ཞིག་ལ་དགེ་སློང་ཞིག་གིས་མི་ཚངས་པར་སྤྱོད་སྐབས་སྤྲུལ་པ་ཞིག་ནས་སྦྲུལ་དུ་
གྱུར་པ་ན་དགེ་སློང་དེ་སྐྲག་ནས་བདེ་བ་མྱོང་བའི་ཡན་ལག་མ་ཚང་བས་མི་ཚངས་སྤྱོད་ཀྱི་
སྦོམ་པོ་གསར་དུ་བཅས་པ་ལྟ་བུ་དང་། དགེ་སློང་མ་ཕམ་པས་རང་གིས་གོས་བརྐུས་པ་
ལ་གཞན་གྱིས་བདག་ཏུ་བཟུང་བའི་ཡན་ལག་མ་ཚང་བས་མ་བྱིན་ལེན་གྱི་སྦོམ་པོ་གསར་
དུ་བཅས་པ་ལྟ་བུ་རྗེས་བཅས་མཚན་ཉིད་པ་ཡིན་པའི་ཕྱིར་རོ་ཞེས་བཤད་ཀྱང་། དེ་
གཉིས་རྗེས་བཅས་མཚན་ཉིད་པ་མ་ཡིན་ཏེ། སྔར་ནས་དགག་པར་བཅས་ཟིན་པའི་ཕྱིར།
རྟགས་གྲུབ་སྟེ། སྔར་བཅས་པ་མ་མཛད་པར་བཅས་འགལ་གྱི་ལྟུང་བ་འབྱུང་ཚུལ་མེད་པ་
གང་ཞིག དེ་གཉིས་ལ་སྦོམ་པོ་འབྱུང་བའི་ཕྱིར་ཏེ། ལུང་ལས། དགེ་སློང་དག་མ་ཕམ་པ་
མི་གཏི་མུག་ཅན་དེ་ནི་རང་གི་ཆོས་གོས་རྙིང་རྙིང་པ་དག་གིས་སྦོམ་པོའི་ལྟུང་བ་བྱུང་ངོ་
ཞེས་དང༌། ཅིག་ཤོས་ལ་ཡང་དེ་ལྟར་གསུངས་པའི་ཕྱིར་རོ། །དེས་ན་ཕམ་པ་དང་པོའི་
བཅས་པ་མཛད་ཚེ་དེའི་མཐར་ཐུག་གི་ཡན་ལག་དང༌། ཕམ་པ་གཉིས་པའི་བཅས་པ་
མཛད་ཚེ་རྫས་བདག་གཞན་ཡིན་པའི་ཡན་ལག་གི་བཅས་པ་མཛད་ཟིན་པ་ཡིན་ཏེ། མ་
མཛད་ན་དེ་གཉིས་ལ་ཕམ་པ་འབྱུང་དགོས་པའི་ཕྱིར་ཏེ། ཡན་ལག་གཞན་ཚང་བའི་ཕྱིར།

དཔེར་ན། མདོར་བསྡུས་མ་མཛད་གོང་དུ་བུད་མེད་རྫུ་འཕྲུལ་ཅན་དང་དགེ་སློང་གིས་
འདུག་འགྲེང་བྱས་ན་ལྟུང་བྱེད་བསྐྱེད་པར་གསུངས་པ་བཞིན་ཡིན་པའི་ཕྱིར་རོ། །འོན་
ཀྱང་སྦོམ་པོའི་མིང་ཙམ་གསར་དུ་བཅས་པ་ཡིན་ནོ། །དེས་ན་རང་ལུགས་ལ། དགག་
རྗེས་དགག་པ་སྔར་བཅས་མ་ཟིན་པ་ཞིག་མེད་པས་བཏགས་པ་བར་འདོད་ལ། འོན་ཀྱང་
ན་སྨད་སྦོམ་པོ་སོགས་ཀྱི་ལྟུང་བའི་མིང་ཙམ་གསར་དུ་བཅས་པ་ཡིན་ནོ། །སྒྲུབ་རྗེས་སྒྲུབ་
པ་དང་གནང་རྗེས་གནང་བ་གཉིས་ལ་མཚན་བཏགས་གཉིས་གཉིས་ཡོད་དེ། དང་པོ་
སྒྲུབ་རྗེས་སྒྲུབ་པ་མཚན་ཉིད་པ་ནི་དབྱར་སྔ་མའི་རྗེས་སུ་དབྱར་ཕྱི་མ་བཅས་པ་ལྟ་བུའོ། །
དེ་བཏགས་པ་པ་ནི་གསོ་སྦྱོང་དབྱར་སྔ་མ་ཁས་ལེན་པ་དང་འདོམ་ཡང་བྱ་དགོས་པར་
གསུངས་པ་ལྟ་བུའོ། །གནང་རྗེས་གནང་བ་མཚན་ཉིད་པ་ནི་ལྷམ་སྣའི་སྦུབས་ཅན་གནང་
ནས་ལྷམ་རྟིང་པའི་སྦུབས་ཅན་གནང་བ་ལྟ་བུའོ། །དེ་བཏགས་པ་པ་ནི་དང་པོར་དགེ་
སློང་ཐམས་ཅད་ལ་ཕྱི་རོལ་པའི་གཞུང་ཀློག་པར་གནང་ཞིང་རྗེས་སུ་ཤཱ་རིའི་བུ་ལྟ་བུ་ལ་ཉི་
མའི་སུམ་ཆ་བདེ་བ་མ་ཡིན་པ་ལ་ཕྱི་རོལ་པའི་གཞུང་ཀློག་པར་གནང་བ་ལྟ་བུའོ། །འདི་
ལ་བུའི་འདུལ་བ་སྤྱི་རྣམ་ལས། ཁྲུས་རས་བཅང་བར་བྱའོ་ཞེས་དང་། ཆོས་གོས་གསུམ་
པས་ཀྱང་ངོ་ཞེས་པ་གནང་བའི་རྗེས་སུ་གནང་བ་སྟེ། ཆོས་གོས་གསུམ་པོ་ལས་གཞན་མི་
འཆང་བས་མ་གནང་ངམ་སྙམ་པའི་དོགས་པ་བཟློག་པའི་ཕྱིར་ཡིན་པས་བསམ་ངོའམ་
བཏགས་པ་པ་ཡིན་ནོ་ཞེས་གསུངས་སོ། །དགག་རྗེས་སྒྲུབ་པ་སོགས་དོར་བ་མུ་དྲུག་པོ་
མཚན་ཉིད་པ་ཡིན་ཏེ། དགག་རྗེས་སྒྲུབ་པ་སྔར་ནས་སྒྲུབ་པར་བཅས་ཟིན་པ་མ་ཡིན་
པའི་ཕྱིར་སོགས་སྦྱར་བར་བྱའོ། །ཡུལ་དུས་དང་རྐྱེན་གང་ལ་ལྟོས་ཀྱང་གཞི་འདི་རྣམ་པ་
ཐམས་ཅད་དུ་མི་བྱའོ་ཞེས་པ་ལྟ་བུ་བཀག་པ་སྟེ། དཔེར་ན་ང་ལ་སྟོན་པར་སྨྲ་བ་རྣམས་
ཀྱིས་ཐ་ན་རྩྭའི་མཆོག་མས་ཀྱང་ཆང་མི་བླུད་མི་བཏུང་ངོ་ཞེས་གསུངས་པ་བཅས་རྐྱང་གི་
བཀག་པ་དང་། སྲོག་གཅོད་པ་ལ་སོགས་པ་རང་བཞིན་གྱི་ཁ་ན་མ་ཐོ་བ་དང་བཅས་པ་མི་
བྱའོ་ཞེས་གསུངས་པ་ལྟ་བུ་རང་བཞིན་གྱི་ཁ་ན་མ་ཐོ་བ་བཀག་པ་སྟེ། དེ་དག་མངོན་པར་

ཤེས་པ་ཉིད་དང༌། བྱ་བ་གང་ཞིག་བྱས་ཀྱང་མ་བྱས་ཀྱང་ལྟུང་བ་མེད་པར་ཅི་དགར་
གནང་བ་སྟེ། དཔེར་ན་ཕས་ཀྱི་རྒོལ་བ་ཚར་གཅོད་པའི་ཕྱིར་ཕྱི་རོལ་ཀྱི་བསྟན་བཅོས་
བཀླག་པར་ངས་རྗེས་སུ་གནང་ངོ་ཞེས་གསུངས་པ་ལྟ་བུ་མངོན་པར་ཏེ་གསལ་བར་ཤེས་
པ་ཉིད་དོ། །དེ་ནི་ལྔ་ཚན་བཅོ་བརྒྱད་པའོ། །ཐར་བ་ལ་བར་དུ་གཅོད་པར་ནུས་པ་ལོག་
པའི་བྱ་བ་སྲོག་གཅོད་པ་ལ་སོགས་པ་ཡིན་པ་མངོན་པར་ཤེས་པ་ཉིད་དང་། བར་དུ་
གཅོད་པ་མ་ཡིན་པ་བསྒྲུབ་པ་དང་གནང་བའི་བྱ་བ་ཡིན་པ་མངོན་པར་ཤེས་པ་ཉིད་དང༌།
ཡན་ལག་གཉིས་པོ་དེ་གཞན་ལ་གསལ་བར་སྟོན་ནུས་པའི་སྨྲ་བ་པོ་ཉིད་དང༌། སློབ་མ་
ལ་སོགས་པ་རྣམས་བྱ་བ་མ་ཡིན་པ་ལས་རྣམ་པར་བཟློག་ཅིང་དགེ་བ་ལ་སྦྱོར་བ་དང་
རྗེས་སུ་མཐུན་པར་རང་ཉིད་གནས་ཤིང་སྟོན་ནུས་པ་ཉིད་དང་བཞི་པོ་དེ་ལ་གཞན་གང་
གིས་ཁ་བསྐངས་ནས་ལྔ་ཚན་དུ་འགྱུར་ཞེ་ན། སློབ་དཔོན་བདག་ཉིད་ཡུལ་ཐག་རིང་པོ་
གཞན་དུ་འགྲོ་བ་ལྟ་བུའི་ཚེ་རང་གི་སློབ་མ་སློབ་དཔོན་གཞན་ལ་ཡུན་རིང་དུ་གནས་
འཆར་འཇུག་ནུས་པ་ཉིད་དང་བཞི་པོ་དེ་སྦྱར་བས་ལྔ་ཚན་བཅུ་དགུ་པའོ། །བདག་ཉིད་རེ་
ཞིག་གི་བསམ་པས་གཞན་དུ་འགྲོ་བའམ་གནས་དེར་སྤོ་བ་སོགས་སྤྱོད་པ་ལྟ་བུའི་ཚེ་སློབ་
མ་སློབ་དཔོན་གཞན་ལ་རེ་ཞིག་གི་གནས་འཆར་འཇུག་ནུས་པ་ཉིད་དང་ཡང་ཡན་ལག་
སྔ་མ་བཞི་པོ་སྦྱར་རོ། །དེ་ནི་ལྔ་ཚན་ཉི་ཤུ་པའོ། །གནས་འཆར་འཇུག་ནུས་པ་འདི་
གཉིས་ནི་གཏོང་ཕོད་ཆེ་བའི་ཆ་ནས་ཡོན་ཏན་དུ་བགྲངས་པའོ། །ཕམ་པ་ལ་སོགས་པ་
ལྟུང་བ་སྡེ་ལྔ་པོ་མངོན་པར་ཤེས་པ་ཉིད་དང་། ལྟུང་བ་མ་ཡིན་པ་གནང་བ་དང་སྒྲུབ་པའི་
བྱ་བ་མངོན་པར་ཤེས་པ་ཉིད་དང་། ཡང་བུ་དང་། ལྕི་བ་ཉིད་ནི་ཆོས་དྲུག་སྟེ། ངོ་བོའི་སྒོ་
ནས་ལྕི་ཡང་དུ་ཕྱེ་ན་ལྟུང་བ་སྡེ་ལྔ་ལས་སྔ་མ་སྔ་མ་རྣམས་ལྕི་ཞིང་ཕྱི་མ་ཕྱི་མ་རྣམས་ཡང་
བ་དང༌། ཡང་ན་རང་བཞིན་གྱི་ཁ་ན་མ་ཐོ་བ་ལྕི་ལ། བཅས་པའི་ཁ་ན་མ་ཐོ་བ་ཡང་བ་ལྟ་
བུ་དང་། བྱེད་པའི་སྒོ་ནས་ལྕི་ཡང་ནི། མ་གུས་པས་བྱས་པ་ལྕི། ཉོན་མོངས་པ་མང་བས་
བྱས་པ་འབྲིང་། མི་ཤེས་པ་དང་བག་མེད་པས་བྱས་པ་ཡང་བ་ཡིན་ནོ། །བསམ་པའི་སྒོ་

ནས་ལྕི་ཡང་ནི། ཞེ་སྡང་ལྟ་བུའི་ཉོན་མོངས་པ་ཆེ་ཆུང་གིས་ལྟུང་བ་ལྕི་ཡང་འབྱུང་ངོ༌། །
གཞིའི་སྒོ་ནས་ལྕི་ཡང་ནི། ཡུལ་ཁྱད་པར་ཅན་ལ་བརྟེན་པ་ལྕི། ཕལ་བ་ལ་བརྟེན་པ་ཡང་
སྟེ། མི་བསད་ན་ཕམ་པ། དུད་འགྲོ་བསད་ན་ལྟུང་བྱེད་འབྱུང་བ་ལྟ་བུའོ། །ཚོགས་པའི་སྒོ་
ནས་ལྕི་ཡང་ནི། ལྟུང་བ་གཅིག་དང་གཉིས་ཡང་། གསུམ་ནས་གྲངས་ཤེས་པ་འབྲིང་།
གྲངས་མི་ཤེས་པ་ལྕི་བའོ། །གང་ཟག་གམ་རྟེན་གྱི་སྒོ་ནས་ལྕི་ཡང་ནི། མཁས་པས་བྱས་
པ་ཡང་། མི་ཤེས་པས་བྱས་པ་ལྕི་བ་སྟེ། ལྡང་བའི་ཐབས་ལ་མཁས་པ་དང་མི་མཁས་
པའི་ཁྱད་པར་གྱིས་ཏེ། མི་མཁས་པ་རྣམས་ནི་སྲིན་བུ་ངར་སྣབས་ལ་འབྱར་བ་བཞིན་དུ་
ལྟུང་བ་ཆུང་ངུ་ལས་ཀྱང་ལྡང་མི་ནུས་པའི་ཕྱིར་རོ། །རྣམ་གྲངས་གཞན་ཡང་མི་ཤེས་པ་
དང་ཤེས་བཞིན་དུ་བྱས་པའི་ལྟུང་བ་ནི་རིམ་བཞིན་ཡང་བ་དང་ལྕི་བ་སྟེ། ཁྱད་གསོད་དང་
མ་འབྲེལ་བའི་ཕྱིར་དང་འབྲེལ་བའི་ཕྱིར་རོ། །དེ་རྣམས་མངོན་པར་ཤེས་པ་ཉིད་དང༌།
དེ་དག་གིས་འདུལ་བའི་དོན་ཤེས་པ་བསྟན་ཏོ། །ཚིག་ཤེས་པ་ནི་སོ་སོར་ཐར་པའི་མདོ་
རྣམ་པ་གཉིས་དང་རྒྱས་པ་ལུང་དུམ་བུ་བཞི་པོ་སློབ་དཔོན་དང་མཁན་པོ་ལས་བཀླག་
པའི་བསམ་པས་བཟུང་སྟེ་ཚིག་ཁ་ཏོན་དུ་ཐོན་པ་ཉིད་དོ། །སོ་སོར་ཐར་པ་དང་རྒྱས་པ་
ཐོན་པ་དེ་གཉིས་ཡན་ལག་གཅིག་ཏུ་འདྲེན་ནོ། །དེ་ནི་ལྔ་ཚན་ཉེར་གཅིག་པའོ། །གཉིས་
པ་རྗེས་བཅས་ཀྱི་སྐབས་ནི། རྒན་པ་མེད་ན་གཞོན་པ་ལ་གནས་བཅའ་བར་བྱའོ། །འདུད་
པ་འབའ་ཞིག་ནི་མ་གཏོགས་སོ། །ལོ་ལྔ་ལོན་ཞིང་ལྷན་ཅིག་སྦྱར་བ་ཐ་མ་དང་ལྡན་ན་
གནས་མ་བཅས་པར་ལྗོངས་རྒྱུར་འགྲོ་བར་བྱའོ། །གཞན་དུ་ན་གསུམ་རིག་པ་ཡིན་ཡང་
མི་བྱའོ། །ཞེས་གསུངས་ཏེ། དགེ་སློང་བསྙེན་པར་རྫོགས་ནས་ལོ་དྲུག་ཅུ་སོགས་ལོན་ལ་
སོ་སོར་ཐར་པའི་མདོ་གདོན་པ་དང་རྒྱས་པར་བཀླགས་པ་དང་ཐོན་པ་མ་ལགས་པ་ལྟ་བུ་
ཡིན་ན། འདུལ་བ་མི་ཤེས་པའི་ཕྱིར་དེ་ནི་གནས་བརྟན་བྱིས་པ་ལྟ་བུ་ཞེས་བྱ་བ་ཡིན་ལ།
དེས་གང་ལ་བརྟེན་ནས་གནས་པར་བྱ་ཞེ་ན། རང་བས་བསླབ་པ་རྒན་པ་མཚམས་ནང་
དེ་ན་མེད་ན་རང་བས་བསླབ་པ་གཞོན་པ་ལོ་བཅུ་ལོན་ཞིང་ལྔ་པ་གང་རུང་དང་ལྡན་ན་དེ་

ལ་གནས་བཅུའ་བར་བྱའོ། །དེ་ལྟར་ལུང་གཞི་ལས། བཙུན་པ་དགེ་སློང་བསྙེན་པར་
རྫོགས་ནས་ལོ་དྲུག་ཅུ་ལགས་ལ་དེས་སོ་སོར་ཐར་པའི་མདོ་གདོན་པ་དང་རྒྱས་པར་
བཀླགས་པ་དང་ཐོན་པ་མ་ལགས་ན་དེས་ཀྱང་གཞན་ལ་གནས་པས་མཆི་བར་བགྱིའམ།
ཉེ་བར་འཁོར་དེས་ཀྱང་གཞན་ལ་གནས་པས་འདུག་པར་བྱའོ། །ཞེས་གསུངས་སོ། །འོ་
ན་གནས་ཀྱི་བླ་མ་བསླབ་པ་གཞོན་པ་ལ་སློབ་མ་བསླབ་པ་རྒན་པ་དེས་ཉེ་གནས་ཀྱི་ཚུལ་
ཁྲིམས་ཐམས་ཅད་བྱ་དགོས་སམ་ཞེ་ན། གནས་པའི་ཚུལ་ཁྲིམས་གཞན་ཐམས་ཅད་བྱ་
ཞིང་ལུས་འདུད་པ་སྟེ་ཕྱག་འཚལ་བ་འབའ་ཞིག་ནི་བྱ་དགོས་པ་ལ་མ་གཏོགས་སོ། །
ཕྱག་བྱ་བའི་ཡུལ་ནི་ལུང་ལས། ཕྱག་བྱ་བའི་ཡུལ་ནི་གཉིས་ཏེ། བདེ་བར་གཤེགས་པ་དང་
བསླབ་པ་རྒན་པ་ལའོ། །ཞེས་གསུངས་པས་སོ། །བསྙེན་པར་རྫོགས་ནས་ལོ་བཅུ་མ་ལོན་
པར་མི་གནས་པར་འདུག་པར་མི་བྱ་ཞེས་སྔར་སྨོས་ན། བསྙེན་པར་རྫོགས་ནས་ལོ་བཅུ་
མ་ལོན་ན་ལམ་དུ་ཞུགས་པས་ཀྱང་མི་གནས་པར་འགྲོ་བར་མི་བྱའམ་ཞེ་ན། བཅོམ་ལྡན་
འདས་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀའི་གནས་སུ་དབྱར་ཟླ་བ་གསུམ་
དབྱར་གནས་ནས་མཇུག་ཏུ་ལྷོའི་རི་བོ་དག་ཏུ་ལྗོངས་རྒྱུར་གཤེགས་པ་ན་གནས་བརྟན་
རྣམས་ནི་རྒས་པའི་ཕྱིར་འགྲོ་མ་ནུས་ཤིང༌། དེའི་རྐྱེན་གྱིས་དེ་རྣམས་ལ་བརྟེན་པའི་
གཞོན་པ་རྣམས་ཀྱང་མ་སོང་བས་བཅོམ་ལྡན་འདས་ཀྱིས་འཁོར་ཉུང་བར་གཟིགས་ནས་
འདི་ལྟར་གནང་སྟེ། བསྙེན་པར་རྫོགས་ནས་ལོ་ལྔ་ལོན་ཞིང་ལྔ་ཚན་དུ་ལྷན་ཅིག་སྦྱར་བ་
ཐ་མ་ལྟུང་བ་དང་ལྟུང་བ་མ་ཡིན་པ་ཤེས་པ་སོགས་དང་ལྡན་ནུ་གནས་མ་བཅས་པར་
ཡུལ་གཞན་དུ་ལྗོངས་རྒྱུར་འགྲོ་བར་བྱའོ། །ལོ་ལྔས་ནི་ལོ་དྲུག་སོགས་ཀྱང་མཚོན་ནོ། །
ལོ་ལྔ་ལོན་ཞིང་ལྷན་ཅིག་སྦྱར་བ་ཐ་མ་དང་ལྡན་པ་ལས་གཞན་དུ་ལོ་ལྔ་མ་ལོན་ནམ་ལོན་
ཡང་ལྷན་ཅིག་སྦྱར་བ་ཐ་མ་དང་མི་ལྡན་ན་དགྲ་བཅོམ་པ་སྔོན་གྱི་གནས་དྲན་པས་འདས་
པ་རིག་པ་དང་། འཆི་འཕོ་བ་དང་སྐྱེ་བ་ཤེས་པས་མ་འོངས་པ་རིག་པ་དང་། ཟག་པ་ཟད་
པ་ཤེས་པས་ད་ལྟ་བ་རིག་པ་སྟེ་གསུམ་རིག་པ་ཡིན་ཡང་གནས་མ་བཅས་པར་ལྗོངས་རྒྱུ་

ཞིང་འགྲོ་བར་མི་བྱའོ། །དེ་ལྟར་གླེང་གཞིར། བཙུན་པ་གསུམ་རིག་པ་དྲི་མ་གསུམ་
སྤངས་ལ་དེ་ལོ་ལྔ་མ་ལགས་ཤིང་ཆོས་ལྔ་དང་མི་ལྡན་ན་དེས་ཀྱང་མི་གནས་པར་ལྗོངས་
རྒྱུ་ཞིང་མཆི་བར་མི་བགྱིའམ། ཉེ་བར་འཁོར་མི་བྱའོ། །ཞེས་གསུངས་སོ། །གནས་པ་
དང་གནས་ཀྱི་སྐབས་སོ།། །།
གསུམ་པ་འགལ་རྐྱེན་བར་ཆད་ཀྱི་རྣམ་གཞག་ལ། དང་པོ་བར་ཆད་ཀྱི་ངོ་བོ་ནི། བསྒྲུབ་
བྱ་ཡུལ་གྱི་ཆོས་གང་ཞིག་ཆོས་འདི་པའི་དགེ་སྦྱོང་གི་བྱེ་བྲག་བྱར་རུང་བའི་གེགས་སུ་གྱུར་
པའོ། །དེ་ལ་དབྱེ་ན་བཞི་སྟེ། མ་ནིང་ལྟ་བུ་སྡོམ་པ་སྐྱེ་བ་ལ་བར་དུ་གཅོད་པའོ། །ཕ་མས་
མ་གནང་བ་ལྟ་བུ་སྡོམ་པ་གནས་པ་ལ་བར་དུ་གཅོད་པ་སྟེ། རབ་ཏུ་བྱུང་བ་ལས་འབེབས་
པ་ལ་སོགས་པའི་དགག་བྱ་ཡོད་པའི་ཕྱིར་རོ། །ནད་པ་ལྟ་བུ་སྡོམ་པ་ཁྱད་པར་དུ་འགྲོ་བ་
ལ་བར་དུ་གཅོད་པ་སྟེ། ཁྱད་པར་དུ་འགྲོ་བའི་ཐོས་བསམ་ལ་སོགས་པ་མི་ལྕོག་པའི་ཕྱིར་
དང་། ལག་ལྡུམ་ལྟ་བུ་སྡོམ་ལྡན་མཛེས་པ་ལ་བར་དུ་གཅོད་པའོ། །བར་ཆད་ཕྱི་མ་རྣམས་
དངོས་པོའི་སྒོ་ནས་སྡོམ་པ་སྐྱེ་བའི་བར་ཆད་མ་ཡིན་ཡང་། འདུ་ཤེས་ཀྱི་སྒོ་ནས་མཁན་
སློབ་ལ་ཉེས་བྱས་སྐྱེད་པར་བྱེད་པ་ཡིན་ཏེ། བར་ཆད་དེ་རྣམས་དང་ལྡན་ཡང་མི་ལྡན་
པར་འདུ་ཤེས་ན་མཁན་སློབ་ལ་ཉེས་བྱས་མི་སྐྱེད། མི་ལྡན་ཡང་ལྡན་པར་འདུ་ཤེས་ན་
མཁན་སློབ་ལ་ཉེས་བྱས་སྐྱེད་པའི་ཕྱིར་རོ། །འདྲི་ཚུལ་ནི། འགལ་རྐྱེན་རྣམས་སྤྱིར་བཏང་
དགག་ཚིག་ཏུ་དྲི་སྟེ། མུ་སྟེགས་ཅན་མ་ཡིན་ནམ་ཞེས་པ་ལྟ་བུའོ། །མཐུན་རྐྱེན་རྣམས་
སྒྲུབ་ཚིག་ཏུ་དྲི་སྟེ། ཆོས་གོས་གསུམ་དང་ལྷུང་བཟེད་ཚང་ངམ་ཞེས་པ་ལྟ་བུའོ། །དྲིས་
ནས་བར་ཆད་དང་མི་ལྡན་ན་ཁོ་བོས་ཁྱོད་རབ་ཏུ་དབྱུང་ངོ་ཞེས་སྐབས་དབྱེ་ལ། བར་ཆད་
དང་ལྡན་ན་འོ་ན་སོང་ཞིག་ཅེས་བརྗོད་པར་བྱའོ། །ཚིག་གི་དོན་ལ་ལྔ། བསམ་པ་དང་
ལུས་རྟེན་རུང་མ་ཐོབ་པ་སྐྱེ་བའི་བར་ཆད་དང་། གཞན་གྱི་དབང་དུ་གྱུར་པ་གནས་པའི་
བར་ཆད་དང་། ལུས་ཐོབ་པ་ལས་ཉམས་པ་ཁྱད་པར་དུ་འགྲོ་བའི་བར་ཆད་དང་། རྣམ་
པར་སྨིན་པ་དང་ལས་ཀྱི་སྒྲིབ་པས་མི་སྐྱེ་བར་བསྟན་པ་དང༌། སྐྱེ་ཡང་རབ་ཏུ་བྱུང་བར་མི་

འོས་པའི་བར་ཆད་དོ། །དང་པོ་ལ་གཉིས། བསམ་པ་རྟེན་རུང་མ་ཐོབ་པ་དང་། ལུས་རྟེན་
རུང་མ་ཐོབ་པའོ། །དང་པོ་ལ་གསུམ་ལས། དང་པོ་བར་ཆད་དྲི་ཚུལ་མུ་སྟེགས་ཅན་ལ་
མཚོན་པ་ནི། རབ་ཏུ་འབྱུང་བའི་ཕྱིར་ཉེ་བར་འོངས་པ་ལ་མུ་སྟེགས་ཅན་མ་ཡིན་ནམ་
ཞེས་དྲི་བར་བྱ་ཞིང་བསྙེན་པར་རྫོགས་པར་བྱེད་པ་དག་གིས་ཀྱང་ངོ༌། །ཤཱཀྱ་དང་མེ་པ་
རལ་པ་ཅན་མ་གཏོགས་པ་སེམས་མགུ་བར་མ་གྱུར་པའི་མུ་སྟེགས་ཅན་རབ་ཏུ་དབྱུང་བ་
དང་བསྙེན་པར་རྫོགས་པར་མི་བྱའོ། །ཞེས་གསུངས་ཏེ། དེའང་གོང་དུ་བར་ཆད་དྲིས་
ནས་ཡོངས་སུ་དག་པ་ལ་སྐབས་དབྱེའོ་ཞེས་སྨོས་ན་བར་ཆད་གང་དྲི་ཞེ་ན། རབ་ཏུ་
འབྱུང་བའི་ཕྱིར་མཁན་པོར་འོས་པའི་དྲུང་དུ་ཉེ་བར་འོངས་པ་ལ་ཁྱོད་རྟག་ཆད་ཀྱི་ལྟ་བ་
ཅན་གྱི་མུ་སྟེགས་ཅན་མ་ཡིན་ནམ་ཞེས་དྲི་བར་བྱ་ཞིང༌། དེའི་ཤུགས་ཀྱིས་རབ་ཏུ་འབྱིན་
པར་བྱེད་པས་དྲི་ཞེས་བསྟན་ཏོ། །བསྙེན་པར་རྫོགས་པར་བྱེད་པ་དག་གིས་ཀྱང་ངོ་སྟེ་དྲི་
བར་བྱ་ཞེས་སྔ་མར་སྦྱར་རོ། །དེའི་ཤུགས་ཀྱིས་བསྙེན་པར་རྫོགས་པའི་ཕྱིར་ཉེ་བར་
འོངས་པ་ལ་དྲི་ཞེས་བསྟན་ཏོ། །དག་གིས་ཞེས་སྨོས་པ་ནི་ལྐོག་ཏུ་གསང་སྟེ་སྟོན་པས་དྲི་
བ་དེ་དགེ་འདུན་གྱིས་བསྐོས་ནས་འདྲི་བ་ཡིན་ཞིང་། ལས་བྱེད་པས་དྲི་བའང་དགེ་འདུན་
ལ་གསོལ་བའི་ལས་ཀྱིས་ཐུགས་བསྟུན་ནས་འདྲི་བ་ཡིན་པའི་ཕྱིར་ན་དེ་གཉིས་ཀྱིས་འདྲི་
བ་ནི་བསྙེན་པར་རྫོགས་པ་ཐམས་ཅད་ཀྱིས་འདྲི་བ་ཡིན་པས་དག་གིས་ཞེས་སྨོས་པར་ཊི་
ཀ་སོགས་ལས་གསུངས་སོ། །དེ་ལྟར་དྲིས་པ་ན་མུ་སྟེགས་ཅན་ཡིན་ནོ་ཟེར་ན། འོ་ན་ཤཱཀྱ་
དང༌། མེ་པ་རལ་པ་ཅན་མ་ཡིན་ནམ་ཞེས་དྲི། ཡིན་ཟེར་ན། ལྟ་བ་སྤངས་སམ་ཞེས་དྲི།
སྤངས་ཟེར་ན། མགུ་བ་བརྟག་མི་དགོས་པར་རབ་ཏུ་དབྱུང་རུང་བས་དེ་བསྟན་པ་ནི། མུ་
སྟེགས་ཅན་ཤཱཀྱའི་རིགས་སུ་སྐྱེས་པའི་ཤཱཀྱུ་དང་མེ་ལ་ལྷར་བཟུང་ནས་སྦྱིན་སྲེག་བྱེད་པ་
རལ་པ་རིང་པོར་འཇོག་པའི་ཆ་ལུགས་ཅན་གཉིས་ནི་མགུ་བ་བརྟག་མི་དགོས་པར་རབ་
ཏུ་དབྱུང་རུང་སྟེ། ཤཱཀྱ་ནི་ཉེ་དུ་ལ་གདུང་བས་རིགས་མི་བསླུ་བ་དང་། སྲོག་ལ་བབས་
ཀྱང་རྫུན་མི་སྨྲ་བའི་ཕྱིར་དང༌། སྟོན་པས་ཀྱང་ང་ནི་ཉེ་དུ་རྣམས་ལ་ཉེ་དུའི་ཡོངས་སུ་སྤང་

བ་སྦྱིན་པར་བྱེད་པའི་ཕྱིར་ཞེས་གསུངས་ཤིང་། མེ་པ་རལ་པ་ཅན་ནི། ལས་སམ་བརྩོན་
འགྲུས་སྨྲ་བ་དང་། ཆོས་འདི་པ་ལ་དད་ཅིང་གཡོ་རྒྱུ་མེད་པའི་ཕྱིར་ཏེ། འགྲེལ་ཆུང་ལས་
ཀྱང་། ཤཱཀྱའི་རིགས་སུ་ཆུད་པ་ནི་དགྲ་ལ་ཕྱིར་མི་ནུར་བར་དཔའ་བ་དང་། ཆང་མི་འཐུང་
བ་དང་། དམ་པའི་ཆོས་ནམ་དུ་ཡང་མི་གཏོང་བས་ཆུད་དེ་རྫུན་དང་གཡོ་མེད་པས་ན་མ་
རངས་མ་མགུ་ཡང་རུང་ངོ༌། །མེ་ལྷ་པ་རལ་པ་ཅན་ཞེས་པ་ནི་མེ་ལྷ་པ་རལ་པ་ཅན་ནི་མེ་
ལྷའང་རྗེད་(བཀུར་སྟི་བྱེད་པའི་བརྡ་རྙིང་)ལ། རལ་པ་ཡང་ཡོད་པ་ལ་བྱ་སྟེ། ཁོ་བདག་གི་ལྟ་བ་མྱ་ངན་
ལས་འདས་པར་འདོད་ལ་ལེགས་ཉེས་ཀྱི་རྒྱུ་རྐྱེན་ཡོད་པར་ལྟ་བས་མ་རངས་ཀྱང་རུང་ངོ༌། །
ཞེས་གསུངས་པ་དང་། ཊཱི་ཀ་ལས་དེ་གཉིས་ཀྱི་བདེན་པ་ཁོ་ན་ཡིན་གྱི་སྒྱུས་མ་ཡིན་པས་
ཞེས་གསུངས་པས་ན་དེ་གཉིས་མ་གཏོགས་པ་སེམས་མགུ་བར་མ་གྱུར་པའི་མུ་སྟེགས་
ཅན་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱའོ། །ཤཱཀྱ་དང་མེ་པ་རལ་པ་ཅན་
གཉིས་ཀྱིས་ཀྱང་ལྟ་བ་མ་སྤངས་ན་ནི་མི་སྐྱེ་སྟེ། ཞུ་བ་ལས། བཙུན་པ་མུ་སྟེགས་ཅན་
བསྙེན་པར་རྫོགས་པར་བགྱིས་ན། བསྙེན་པར་རྫོགས་པ་ཞེས་བགྱིའམ། ཁ་ཅིག་ནི་
བསྙེན་པར་རྫོགས་པ་ཞེས་བྱའོ། །ཁ་ཅིག་ནི་བསྙེན་པར་མ་རྫོགས་པ་སྟེ། གང་དེས་ལྟ་བ་
མ་སྤངས་པ་དེ་ནི་བསྙེན་པར་མ་རྫོགས་པ་ཞེས་བྱ་སྟེ། ཉེ་བར་གནས་ནའང་མིག་ལམ་ན་
མི་སྣང་བར་བྱོས་ཤིག དེ་སྟེ་ལྟ་བ་སྤངས་ན། བསྙེན་པར་རྫོགས་པ་ཞེས་བྱ་སྟེ། ཉེ་བར་
གནས་ན་མིག་ལམ་ན་མི་སྣང་བར་མ་བྱ་ཞིག །ཅེས་གསུངས་པས་སོ། །གཉིས་པ་ཚིགས་
ཚོགས་བསྐྱུང་བའི་དོན་དུ་བཀོལ་བ་མིང་དང་མིང་ཅན་དུ་སྦྱར་བ་ནི། བཀོལ་བ་དེ་ནི་མུ་
སྟེགས་ཅན་དང་ཤཱཀྱ་ལ་སོགས་པའི་མཇུག་གི་མུ་སྟེགས་ཅན་བཀོལ་བའོ། །ཞེས་གསུངས་
ཏེ། བཀོལ་བ་ཞེས་བྱ་བ་ནི་མིང་ངོ༌། །མིང་གདགས་ཡུལ་གྱི་མིང་ཅན་དེ་ནི་གོང་གི་མདོ་
ཚིག་སྔ་མའི་མུ་སྟེགས་ཅན་ཞེས་པ་ལོགས་སུ་བཀོལ་བ་དང་མདོ་ཚིག་ཕྱི་མའི་ཤཱཀྱ་དང་
ཞེས་པ་ནས་བཟུང་སྟེ་ཤཱཀྱུ་ལ་སོགས་པའི་ཚིག་དེའི་མཇུག་གི་མུ་སྟེགས་ཅན་ཡན་ཆད་
ལོགས་སུ་བཀོལ་བའི་ལྷག་མ་ཤུལ་དུ་ལུས་པའི་ཚིག་རྣམས་ལ་མིང་བཀོལ་བ་ཞེས་བྱ་

བའོ། །དེ་ལྟར་ཊཱི་ཀ་ལས། དེ་དག་བཀོལ་བའི་ལྷག་མ་ནི་མིང་ཅན་ཡིན་པར་རིག་པར་
བྱའོ། །ཞེས་གསུངས་སོ། །དེ་ལྟར་ན་འདིར་ཚིག་གི་དོན་འདི་འབྱུང་སྟེ། རབ་ཏུ་འབྱུང་
བའི་ཕྱིར་ཉེ་བར་འོངས་པ་ལ་མ་ཡིན་ནམ་ཞེས་དྲི། རབ་ཏུ་འབྱིན་པར་བྱེད་པས་དྲི།
བསྙེན་པར་རྫོགས་པར་བྱེད་པ་དག་གིས་ཀྱང་། བསྙེན་པར་རྫོགས་པའི་ཕྱིར་ཉེ་བར་
འོངས་པ་ལ་མ་ཡིན་ནམ་ཞེས་དྲི་བར་བྱ་སྟེ། ཡིན་ཟེར་ན་རབ་ཏུ་དབྱུང་བར་མི་བྱ།
བསྙེན་པར་རྫོགས་པར་མི་བྱའོ། །ཞེས་པའི་དངོས་ཤུགས་ཀྱི་ཚིག་དྲུག་པོ་མིང་ཅན་ཡིན་
ལ། དེ་ལ་མིང་བཀོལ་བ་ཞེས་གདགས་དགོས་པའི་དོན་ནོ། །བཀོལ་བ་དེ་གང་ལ་སྦྱར་ན་
རབ་ཏུ་འབྱུང་བ་དང་བསྙེན་པར་རྫོགས་པ་གཉིས་ཀའི་བར་ཆད་ཐུན་མོང་ཡིན་ལ་དྲི་
བའང་ཐུན་མོང་ཡིན་པ་རྣམས་ལ་སྦྱར་དགོས་སོ། །དེའང་གཞི་ལས་བར་ཆད་བཅུ་བཞི་
ལ་བཀོལ་བ་སྦྱར་ཞིང་། ཕྲན་ཚེགས་ལས་བརྒྱད་ལ་བཀོལ་བ་ཞེས་སྦྱར་བ་སྟེ་གཞུང་ན་
གསལ་ལོ། །དེ་ལྟ་བུའི་བར་ཆད་ཉེར་གཉིས་པོ་རེ་རེ་ལ་ཚིག་དྲུག་པོ་ལན་རེ་སྨོས་ན་ཡི་གེ་
མང་པོ་དགོས་ཀྱང་། ཚིག་དྲུག་ལ་མིང་བཀོལ་བ་ཞེས་བཏགས་པས་ཡི་གེ་ཉུང་བ་དང་
བཀོལ་བ་ཞེས་བརྗོད་ཚེ་ཚིག་དྲུག་ལ་གོ་བར་འགྱུར་བས་རྟོགས་སླ་བའོ། །གསུམ་པ་ཞར་
ལ་མགུ་བ་བརྟག་པ་ནི། དཀོན་མཆོག་རྣམས་ཀྱི་བསྔགས་པ་དང་མུ་སྟེགས་ཅན་རྣམས་
ཀྱི་བསྔགས་པ་མ་ཡིན་པ་ཡང་དག་པར་བརྗོད་པ་ན་མི་གཡོ་བ་ཉིད་ནི་སེམས་མགུ་བར་
གྱུར་པ་ཉིད་དོ། །དེའི་དོན་དུ་དེ་དང་མི་ལྡན་པ་དེ་དགེ་བསྙེན་ཉིད་དུ་བྱས་པའི་མཐའ་
ཅན་དེ་ལ་དགེ་འདུན་གྱིས་ལས་ཀྱིས་གནས་པ་བྱིན་ལ་ཟླ་བ་བཞིར་གནས་པར་བྱའོ། །
དེའི་ཟན་ནི་དགེ་འདུན་ལས་སོ། །གོས་ནི་མཁན་པོ་ལས་སོ། །ལས་སུ་བསྐོ་བའི་བྱེད་པ་
པོ་ཉིད་དོ། །ཞེས་གསུངས་ཏེ། དྲིས་ཚེ་སྔར་གྱི་གཉིས་མ་གཏོགས་པའི་མུ་སྟེགས་ཅན་
ཡིན་ཟེར་ན། འོ་ན་སོང་ཞིག་ཅེས་བརྗོད་པས་ཅི་ནས་ཀྱང་རབ་ཏུ་དབྱུང་དུ་གསོལ་ཟེར་ན།
སེམས་མགུ་བར་མ་གྱུར་པར་རབ་བྱུང་སོགས་བསྒྲུབ་པར་མི་བྱ་བ་ཡིན་པས་སེམས་མགུ་
བར་བྱ་དགོས་ལ། ཅི་ཙམ་གྱིས་སེམས་མགུ་བར་གྱུར་པ་ཡིན་ཞེ་ན། མུ་སྟེགས་ཅན་དེ་ལ་

འདི་སྐད་ཅེས་སངས་རྒྱས་ནི་ཐམས་ཅད་མཁྱེན་པ། ཆོས་ནི་ལེགས་པར་གསུངས་པ། །
དགེ་འདུན་ནི་ལེགས་པར་ཞུགས་པ་ལ་སོགས་པ་ཡིན་ནོ་ཞེས་དཀོན་མཆོག་གསུམ་པོ་
རྣམས་ཀྱི་བསྔགས་པ་དང༌། ལམ་ལོག་པར་སྟོན་པ་དང་དོན་མེད་པར་ངལ་བས་གདུང་
བ་ལ་སོགས་པ་མུ་སྟེགས་ཅན་རྣམས་ཀྱི་བསྔགས་པ་མ་ཡིན་པ་སྒྲོ་འདོགས་དང་སྐུར་
འདེབས་མེད་པར་ཡང་དག་པར་བརྗོད་པ་ན་སེམས་མི་གཡོ་བ་སྟེ་ཕྲག་དོག་དང་ཁོང་ཁྲོ་
མི་སྐྱེ་ཞིང་དཀོན་མཆོག་གསུམ་དང་ནང་པའི་ལྟ་བ་ལ་སེམས་མགུ་བར་གྱུར་པ་ཉིད་ནི་
སེམས་མགུ་བར་གྱུར་པ་ཉིད་དོ། །སེམས་མགུ་བར་གཡོ་རྒྱུས་ཁས་ལེན་པའང་ཡོད་ལ་
མི་བརྟན་པའང་ཡོད་པས་ལེགས་པར་བརྟག་དགོས་པས་དེའི་དོན་དུ་སེམས་མགུ་བར་མ་
གྱུར་པ་དེ་དང་མི་ལྡན་པ་སྔོན་མུ་སྟེགས་ཅན་དེ་དགེ་འདུན་གྱི་འདབས་སུ་གནས་པ་སྦྱིན་
པ་ལ་དགེ་བསྙེན་ཉིད་དུ་མ་བྱས་ན་དགེ་འདུན་གྱི་ཟས་དེ་ལ་བྱིན་པས་མཆོག་ལ་བླངས་
ནས་མཆོག་མ་ཡིན་པ་ལ་བྱིན་པའི་ཉེས་པར་འགྱུར་བས་ན་ཐོག་མར་དེ་ལ་དགེ་བསྙེན་གྱི་
སྡོམ་པ་བྱིན་ནས་གཟོད་ལས་ཀྱིས་གནས་པ་སྦྱིན་དགོས་ཏེ། ཀརྨ་ཤ་ཏཾ་ལས། མི་གཡོ་བ་
ཉིད་ཀྱིས་སེམས་མགུ་བར་གྱུར་ན། དེའི་འོག་ཏུ་གསུམ་ལ་སྐྱབས་སུ་འགྲོ་བ་དང་། དགེ་
བསྙེན་ཉིད་དུ་ཁས་བླངས་པས་དགེ་བསྙེན་གྱི་སྡོམ་པ་སྦྱིན་པར་བྱའོ། །དེའི་འོག་ཏུ་ཟླ་བ་
བཞིའི་བར་དུ་མཁན་པོས་སྦྱར་བའི་གོས་དག་གིས་གནས་པ་སྦྱིན་པར་བྱའོ་ཞེས་
གསུངས་པ་བཞིན་ཐོག་མར་དགེ་བསྙེན་གྱི་སྡོམ་པ་བྱིན་ནས་དགེ་བསྙེན་ཉིད་དུ་བྱས་
པའི་མཐའ་ཅན་དེ་ལ་ལས་ཀྱིས་གནས་པ་བྱིན་པ་ལ། ཐོག་མར་རང་ཉིད་ཀྱིས་གནས་པ་
སྦྱིན་པར་གསོལ་བ་ལན་གསུམ་གདབ་པ་སྔོན་དུ་སོང་ནས། དགེ་སློང་གཅིག་གིས་
གསོལ་བཞིའི་ལས་བརྗོད་དེ་དགེ་འདུན་གྱིས་གསོལ་བཞིའི་ལས་ཀྱིས་མཁན་པོས་སྦྱར་
བའི་གོས་ཀྱིས་གནས་པ་བྱིན་ལ་ཟླ་བ་བཞིར་རབ་ཏུ་མི་དབྱུང་བར་དགེ་བསྙེན་དུ་གནས་
པར་བྱའོ། །ཟླ་བ་བཞི་པོ་དག་ལ་ཟིན་དང་གོས་གང་ལས་སྦྱིན་པར་བྱ་ཞེ་ན། གནས་པ་
བྱིན་པ་དེའི་ཟན་ནི་དགེ་འདུན་གྱི་ལས་སྦྱིན་པར་བྱ་དགོས་སོ། །དེའི་གོས་ནི་དེ་གང་

གིས་རབ་ཏུ་དབྱུང་བར་འགྱུར་བའི་མཁན་པོ་ལས་ཏེ་མཁན་པོས་སྦྱིན་པར་བྱ་དགོས་སོ། །
མུ་སྟེགས་ཅན་རབ་ཏུ་འབྱུང་འདོད་པ་དེ་དགེ་ཚུལ་བས་ཀྱང་གཞོན་པའི་ཕྱིར་དགེ་ཚུལ་
དག་བས་ཀྱང་སྔར་ལས་སུ་བསྐོ་བའི་བྱེད་པ་པོ་ཉིད་དོ། །གཉིས་པ་ལུས་རྟེན་རུང་མ་
ཐོབ་པའི་བར་ཆད་དངོས་དང་། ཞར་ལ་བྱུང་བའི་བསླབ་བྱ་གཉིས་ཀྱི་དང་པོ་ནི། རབ་ཏུ་
འབྱུང་བའི་ཕྱིར་ཉེ་བར་འོངས་པ་ལ་ལོ་བཅོ་ལྔ་ལོན་ནམ་ཞེས་དྲི་བར་བྱའོ། །མ་ལོན་པ་
བྱ་རོག་སྒྲོད་མི་ནུས་པ་དང་། ནུས་པ་ལོ་བདུན་མ་ལོན་པ་རབ་ཏུ་དབྱུང་བར་མི་བྱའོ། །
ཞེས་གསུངས་ཏེ། རབ་ཏུ་འབྱུང་བའི་ཕྱིར་མཁན་པོའི་དྲུང་དུ་ཉེ་བར་འོངས་པ་ལ་མཁན་
པོས་ཅི་ཁྱོད་ལོ་བཅོ་ལྔ་ལོན་ནམ་ཞེས་དྲི་བར་བྱའོ། །དེ་ནི་རབ་བྱུང་དང་བསྙེན་རྫོགས་
ཀྱི་བར་ཆད་ཐུན་མོང་པ་མ་ཡིན་པས་བཀོལ་བ་སྦྱར་བར་མི་བྱའོ། །ལོ་བཅོ་ལྔ་མ་ལོན་ན་
ཇི་ལྟར་བྱ་ཞེ་ན། ལོ་བཅོ་ལྔ་མ་ལོན་པ་བྱ་རོག་སྒྲོད་མི་ནུས་པ་དང་བྱ་རོག་སྐྲོད་ནུས་པ་
ལོ་བདུན་མ་ལོན་པ་རབ་ཏུ་དབྱུང་བར་མི་བྱའོ། །དེའང་སྔར་བཅས་ལ་ལོ་བཅོ་ལྔ་མ་
ལོན་པ་རབ་ཏུ་འབྱིན་པ་བཀག་ནས། རྗེས་བཅས་ལ་ནི་ལོ་བདུན་ལོན་པ་དང་བྱ་རོག་
སྐྱོད་ནུས་པ་ཚོགས་དོན་རབ་ཏུ་འབྱུང་བར་གནང་བ་ཡིན་གྱི། ལོ་བདུན་ལོན་ཡང་བྱ་རོག་
སྐྱོད་མི་ནུས་པ་ནི་རྗེས་བཅས་ལ་ཡང་གནང་བར་མ་མཛད་དེ། ལོ་བཅོ་ལྔ་མ་ལོན་པ་བྱ་
རོག་སྒྲོད་མི་ནུས་པ་ནི་རྗེས་བཅས་ཀྱི་དུས་ན་ཡང་བཀག་པ་ཉིད་དོ། །གཞི་འགྲེལ་ལས་
ཀྱང་། གལ་ཏེ་ལོ་བཅོ་ལྔའམ་ལོ་བདུན་ལོན་ལ་བྱ་རོག་སྐྱོད་ཀྱང་ནུས་ན་དེ་ནི་རབ་ཏུ་
དབྱུང་བར་བྱའོ། །ཞེས་གསུངས་པས་སོ། །དེས་ན་ལོ་བདུན་གྱི་སྐབས་སུ་ཚོགས་དོན་
གནང་བ་ཡིན་གྱི་ཚིག་རྐྱང་མ་གནང་ལ། ལོ་བཅོ་ལྔའི་སྐབས་སུ་ཆིག་རྐྱང་གནང་ངོ༌། །
བསྙེན་པར་རྫོགས་པའི་བར་ཆད་ལོ་ཉི་ཤུ་མ་ལོན་པ་ལུང་གཞི་ལས་འབྱུང་ཡང་སྐབས་
འདིར་མ་བསྡུས་པ་ནི། མ་ལོན་པ་བསྙེན་པར་རྫོགས་པའི་ལྟུང་བྱེད་དུ་འཆད་པ་ལ་
དགོངས་སོ། །གཉིས་པ་ནི། དགེ་ཚུལ་གཅིག་ལས་ལྷག་པ་ཉེ་བར་གཞག་པར་མི་བྱའོ། །
གལ་ཏེ་སོ་སོར་རབ་ཏུ་འབྱུང་བར་མི་འདོད་ན་རབ་ཏུ་ཕྱུང་ལ་རྒན་པ་བསྙེན་པར་རྫོགས་

པར་བྱའོ། །གལ་ཏེ་མ་ལོན་ན་གཞན་ལ་རེ་ཞིག་གནས་པའི་དོན་དུ་གཏད་པར་བྱའོ། །
དེས་དེ་དབྲོག་པར་མི་བྱའོ། །བསྙེན་པར་རྫོགས་པར་བྱའོ། །མི་སྟེར་བ་ལས་མཐུས་
བཀུག་སྟེའོ། །ཞེས་གསུངས་ཏེ། གནས་ཀྱི་བླ་མ་གཅིག་གིས་སློབ་མ་དགེ་སློང་མང་པོ་ཉེ་
བར་གཞག་ཏུ་གནང་ཡང་དགེ་ཚུལ་གཅིག་ལས་ལྷག་པ་གཉིས་ལ་སོགས་པ་གནས་ཀྱི་
བླ་མ་གཅིག་གིས་ཉེ་བར་གཞུག་པར་མི་བྱའོ། །བཞག་ན་རྩེ་ཞིང་གཡེང་བར་འགྱུར་བས་
སོ། །དགེ་ཚུལ་གཅིག་པོ་དེ་དང་ནུབ་གཉིས་ལས་ལྷག་པར་ལྷན་ཅིག་གནས་སུ་མི་རུང་ངོ་། །
རབ་ཏུ་འབྱུང་བར་འདོད་པ་གཉིས་ཀྱིས་བདག་ཅག་གཉིས་ནི་མཁན་པོ་གཅིག་ལས་དུས་
གཅིག་ཏུ་རབ་ཏུ་འབྱུང་ངོ་ཞེས་གལ་ཏེ་སོ་སོར་རབ་ཏུ་འབྱུང་བར་མི་འདོད་ན་དེ་གཉིས་
ཅིག་ཆར་རབ་ཏུ་ཕྱུང་ལ་དགེ་ཚུལ་དེ་གཉིས་ཀྱི་གང་རྒནཾ་པ་བསྙེན་པར་རྫོགས་པར་བྱའོ། །
དེ་ལྟར་བྱས་ན་དགེ་ཚུལ་གཅིག་ལས་ལྷག་པ་བཞག་པའི་ཉེས་པ་མེད་དོ། གལ་ཏེ་རྒན་
ཤོས་དེས་ཀྱང་ལོ་ཉི་ཤུ་མ་ལོན་ན་དགེ་ཚུལ་གཅིག་གནས་ཀྱི་སློབ་དཔོན་དུ་འོས་པ་
གཞན་ལ་བསྙེན་པར་རྫོགས་མ་རན་གྱི་བར་དུ་རེ་ཞིག་གནས་པའི་དོན་དུ་གཏད་པར་
བྱའོ། །གང་ལ་གཏད་པ་དེས་དགེ་ཚུལ་དེ་མཁན་པོ་ལས་དབྲོག་པར་མི་བྱའོ། །དེའང་རེ་
ཞིག་གཏད་པ་ཡིན་གྱི་གཏན་དུ་བྱིན་པ་མིན་པའི་ཕྱིར་རོ། །དབྲོག་ཅེས་པ་ནི་འཕྲོག་པའི་
མ་འོངས་པའི་ཚིག་གོ །དགེ་ཚུལ་དེ་ལོ་ཉི་ཤུ་ལོན་པའི་ཚེ་སུས་བསྙེན་པར་རྫོགས་པར་བྱ་
ཞེ་ན། གཏད་པ་པོ་ཉིད་ཀྱིས་དེ་བསྙེན་པར་རྫོགས་པར་བྱའོ། །གཏད་ཡུལ་དགེ་སློང་
དེས་མི་སྟེར་བ་ལས་མཐུས་བཀུག་སྟེ་བསྙེན་པར་རྫོགས་པར་བྱའོ། །གཉིས་པ་གཞན་
གྱི་དབང་དུ་གྱུར་པ་གནས་པའི་བར་ཆད་ནི། བཀོལ་བ་བྲན་ནོ། །ཡིན་ནམ་བཏང་ལ་
ཁྱོད་ལ་ལ་ལའི་བུ་ལོན་མང་ཡང་རུང་ཉུང་ཡང་རུང་ཅུང་ཟད་ཆགས་པ་མེད་དམ་ཞེས་བྱའོ། །
རབ་ཏུ་འབྱུང་བར་འདོད་པ་ཕ་མ་གསོན་ཞིང་དེ་གཉིས་ཀྱིས་མ་གནང་བ་ཡུལ་ཐག་མི་
རིང་བ་ནི་ཞག་བདུན་བསྲེལ་བར་བྱའོ། །དེ་ཡུལ་ཐག་རིང་ན་ཡང་དགེ་འདུན་ལ་མ་ཞུས་
པར་རབ་ཏུ་དབྱུང་བར་མི་བྱའོ། །རབ་ཏུ་འབྱུང་བར་འདོད་པའི་ཟན་ནི་དགེ་འདུན་གྱིས་

ཕྱིན་ན་རུང་ངོ་། །བཀོལ་བཀོལ་བུ་བྲན་ལ་སྒྱུར་པདྨ་ཞེས་དྲི། རབ་ཏུ་འབྲི་
བྱིན་ན་རུང་ངོ་། །བཀོལ་བ་ཕ་མས་གནང་ངམ་མཇུག་ཏུ་ཡུལ་ཐག་རིང་བ་ནི་མ་གཏོགས་
སོ། །ཞེས་གསུངས་ཏེ། བཀོལ་བ་བྲན་ལ་སྦྱར་བ་ཡིན་ནོ། །དེའང་འདི་ལྟར་རབ་ཏུ་
འབྱུང་བའི་ཕྱིར་ཉེ་བར་འོངས་པ་ལ་བྲན་མ་ཡིན་ནམ་ཞེས་དྲི། རབ་ཏུ་འབྱིན་པར་བྱེད་
པས་དྲི། བསྙེན་པར་རྫོགས་པར་བྱེད་པ་དག་གིས་ཀྱང་། བསྙེན་པར་རྫོགས་པའི་ཕྱིར་ཉེ་
བར་འོངས་པ་ལ་བྲན་མ་ཡིན་ནམ་ཞེས་དྲི་བར་བྱ་སྟེ། བྲན་ཡིན་ཟེར་ན་རབ་ཏུ་དབྱུང་
བར་མི་བྱ། བསྙེན་པར་རྫོགས་པར་མི་བྱའོ་ཞེས་སྦྱར་རོ། །མི་མ་ཡིན་པ་ལ་བྲན་གྱི་ཐ་
སྙད་མཐུན་སྣང་དུ་མེད་པས་རྗེ་བོ་མི་ཡིན་པའི་བྲན་དུ་གྱུར་པ་ཞིག་ཡིན་དགོས་སོ། །
དེའང་རང་གི་ཁྱིམ་དུ་སྐྱེས་པ་དང་། ཉོས་པ་དང་། ཁས་བླངས་པ་དང༌། རྙེད་པ་དང་།
འཕྲོག་པ་སྟེ། བྲན་ལ་ལྔར་ཕྲན་ཚེགས་འགྲེལ་པ་ནས་བཤད་དོ། །བཀོལ་བ་བུ་ལོན་ཅན་
དང་སྦྱར་བས་བུ་ལོན་ཆགས་པ་མ་ཡིན་ནམ་ཞེས་འབྱུང་བའི་མ་ཡིན་ནམ་ཞེས་པའི་མ་
ཞེས་པ་མི་གཏོང་སྟེ་མི་བོར་བར་བཞག་ཅིང་། ཡིན་ནམ་ཞེས་པ་དེ་བཏང་སྟེ་བོར་ལ་དེའི་
ཤུལ་དུ་ཁྱོད་ལ་ཞེས་བྱ་བའི་ཚིག་དེ་བཅུག་ནས་ཁྱོད་ལ་ལ་ལའི་བུ་ལོན་མང་ཡང་རུང་
ཉུང་ཡང་རུང་ཅུང་ཟད་ཆགས་པ་མེད་དམ་ཞེས་དྲི་བར་བྱའོ། །ཁྱོད་ལ་ཞེས་པའི་ཚིག་དེ་
མ་སྦྱར་ན་རང་གཞན་སུ་ལ་བུ་ལོན་ཆགས་མི་གོ་བའི་ཕྱིར་ན་སྦྱར་རོ། །མ་ཞེས་པ་མི་བོར་
བར་བཞག་པ་དེ་ནི་མེད་དམ་ཞེས་པ་འདི་ཡིན་ཏེ། མ་ཞེས་དགག་པའི་སྒྲ་དང་མེད་ཅེས་
དགག་པའི་སྒྲ་འདི་གཉིས་ནི་རྒྱ་གར་གྱི་སྐད་ལ་སྒྲ་གཅིག་པ་ཉིད་ཡིན་པའི་ཕྱིར་རོ། །
དེའང་རབ་ཏུ་འབྱུང་བའི་སྐབས་སུ་བུ་ལོན་ཆགས་པ་མ་ཡིན་ནམ་ཞེས་པ་དང་མེད་དམ་
ཞེས་པ་ཆོ་ག་བརྗོད་ཚུལ་དེ་གཉིས་གང་བྱས་ཀྱང་རུང་སྟེ། འདུལ་བའི་གཞུང་རྣམས་ལས་
གཉིས་ཀ་འབྱུང་ངོ༌། །བསྙེན་རྫོགས་བྱེད་པའི་སྐབས་སུ་ནི་བུ་ལོན་ཆགས་པ་མ་ཡིན་ནམ་
ཞེས་དྲི་བར་འདུལ་བའི་གཞུང་གང་ལས་ཀྱང་མ་གསུངས་པས་ན་མེད་དམ་ཞེས་དྲི་བར་
བྱ་བ་ཉིད་དོ། །བུ་ལོན་ཅན་ཐམས་ཅད་རབ་ཏུ་དབྱུང་བ་དང་བསྙེན་པར་རྫོགས་པར་མི་
བྱ་བས་མ་ཁྱབ་སྟེ། བུ་ལོན་འཇལ་ནུས་སོ་ཞེས་དམ་འཆའ་བར་བྱེད་ཅིང་ཕྱིས་འཇལ་

ནུས་པ་ཙམ་གྱི་ཚོད་ཡིན་ན་དེ་ནི་རབ་ཏུ་དབྱུང་བ་དང་བསྙེན་པར་རྫོགས་པར་བྱ་བ་ཡིན་
པའི་ཕྱིར་ཏེ། ཊཱི་ཀ་ལས། བུ་ལོན་ཅན་ཐམས་ཅད་རབ་ཏུ་དབྱུང་བར་མི་བྱ་བ་མ་ཡིན་ཏེ།
རབ་ཏུ་བྱུང་ངམ་བསྙེན་པར་རྫོགས་ནས་བུ་ལོན་འཇལ་ནུས་སོ་ཞེས་དམ་འཆའ་བར་བྱེད་
པ་དེ་ནི་རབ་ཏུ་དབྱུང་བར་བྱའོ། །ཞེས་གསུངས་པས་སོ། །འདིས་མཚོན་པའི་དོན་ནི་ཁ་
མཆུ་ཅན་གཞན་ཡང་ངོ་ཞེས་བྱ་ཊཱིཀ་ལས་སོ། །ཕ་མས་མ་གནང་བ་རབ་ཏུ་འབྱིན་པ་སྔར་
བཅས་ལ་གནང་ཞིང་། རྗེས་བཅས་ལ་བཀག་པ་སྟེ། དང་པོ་སྔར་བཅས་ནི། རབ་ཏུ་
འབྱུང་བར་འདོད་པ་དེ་ཉིད་ཀྱི་ཕ་མ་གསོན་ཞིང་ཕ་མ་དེ་གཉིས་ཀྱིས་སམ་གང་རུང༌
གཅིག་གིས་རབ་ཏུ་འབྱུང་བར་མ་གནང་བ་ཕ་མས་ཕྱིར་དགུག་ནུས་པའི་ཡུལ་ཐག་མི་
རིང་བ་ནི་འདྲི་ཞིང་རྨེད་པ་འོང་ངམ་མི་འོང་བརྟག་པའི་ཕྱིར་ཞག་བདུན་རབ་ཏུ་མི་དབྱུང་
བར་བསྲེལ་བ་སྟེ་འཆང་བའམ་འཛིན་པར་བྱའོ། །ཡུལ་ཐག་རིང་ན་ཞག་བདུན་བསྲེལ་
མི་དགོས་ཀྱང་གལ་ཏེ་བསྲེལ་ན་དེས་དགེ་འདུན་ལ་ཞུས་པའི་གོ་ཆོད་དམ་སྙམ་ན། དེ་
ཡུལ་ཐག་རིང་ཞིང་ཞག་བདུན་བསྲེལ་དུ་ཟིན་ན་ཡང་མ་ཞུས་པར་རབ་ཏུ་དབྱུང་ན་རྐུན་
པོ་ཞེས་པའི་སྐུར་བ་འདེབས་པ་འབྱུང་བའི་ཕྱིར་ན་དགེ་འདུན་ལ་མ་ཞུས་པར་རབ་ཏུ་
དབྱུང་བར་མི་བྱའོ། །གཞི་འགྲེལ་ལས། དགེ་འདུན་ལ་ཞུ་བ་ནི་རྐུན་པོ་ཞེས་བྱ་བའི་ཚིག་
གིས་སྐུར་བ་འདེབས་པ་སྤང་བའི་ཕྱིར་རོ། །ཞེས་སོ། །ཞག་བདུན་བསྲེལ་བ་ན་རབ་ཏུ་
འབྱུང་བར་འདོད་པའི་ཟན་ནི་དགེ་འདུན་གྱིས་གནང་བ་བྱིན་ན་དགེ་འདུན་གྱི་རྫས་ལས་
བྱིན་ན་རུང་ངོ༌། །གལ་ཏེ་དགེ་འདུན་ལས་གཅིག་ལ་མ་ཞུས་ནའང་ཟན་དེ་སྦྱིན་པར་མི་
བྱའོ། །རྗེས་བཅས་ནི། བཀོལ་བ་ཕ་མས་མ་གནང་བ་ལ་སྦྱར་དགོས་ལ་དེའང་ཕ་མས་
གནང་ངམ་ཞེས་སྒྲུབ་ཚིག་ཏུ་དྲིའོ། །ལུང་ལས་ཀྱང་དེ་ལྟར་སྒྲུབ་ཚིག་ཏུ་དྲི་བར་གསུངས་
སོ། །ཀརྨ་ཤ་ཏཾ་ལས་ནི་རབ་ཏུ་དབྱུང་བའི་སྐབས་སུ། ཕ་མས་མ་གནང་བ་མ་ཡིན་ནམ་
ཞེས་དགག་ཚིག་ཏུ་དྲི་བར་བཤད་དོ། །བཀོལ་བའི་མིང་ཅན་རྣམས་ཀྱི་མཇུག་ཏུ་ཡུལ་
ཐག་རིང་བ་ནི་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱ་བ་ལ་མ་གཏོགས་སོ། །

ཞེས་པའི་ཚིག་འདི་བཏགས་ནས་བརྗོད་པར་བྱའོ། །དེའང་འདི་ལྟར་རབ་ཏུ་འབྱུང་བའི་
ཕྱིར་ཉེ་བར་འོངས་པ་ལ་ཕ་མས་གནང་ངམ་ཞེས་དྲི་བར་བྱ་ཞིང་བསྙེན་པར་རྫོགས་པར་
བྱེད་པ་དག་གིས་ཀྱང་ངོ་། །ཕ་མས་མ་གནང་བ་རབ་ཏུ་དབྱུང་བ་དང་བསྙེན་པར་རྫོགས་
པར་མི་བྱའོ། །ཡུལ་ཐག་རིང་བ་ནི་མ་གཏོགས་སོ་ཞེས་པའོ། །གསུམ་པ་ལུས་ཐོབ་པ་
ལས་ཉམས་པས་ཁྱད་པར་དུ་འགྲོ་བའི་བར་ཆད་ནི། ཉེ་བར་འོངས་པ་ལ་ནད་པ་མ་ཡིན་
ནམ་ཞེས་དྲི་བར་བྱའོ། །ཁྱོད་ལ་ནད་གང་ཡང་རུང་བ་མེད་དམ་ཞེས་བྱར་ཡང་རུང་ངོ་། །
བསྙེན་པར་རྫོགས་པར་བྱེད་པ་དག་གིས་བྱེ་བྲག་ཏུའོ། །ནད་པ་རབ་ཏུ་དབྱུང་བ་དང་
བསྙེན་པར་རྫོགས་པར་མི་བྱའོ། །ཞེས་གསུངས་ཏེ། རབ་ཏུ་འབྱུང་བའི་ཕྱིར་ཉེ་བར་
འོངས་པ་ལ་དགེ་ཚུལ་གྱི་མཁན་པོས་ནད་པ་མ་ཡིན་ནམ་ཞེས་དྲི་བར་བྱའོ། །ཡང་ན་
ཁྱོད་ལ་ནད་གང་ཡང་རུང་བ་མེད་དམ་ཞེས་བྱུར་ཡང་ཏེ་ཞེས་བྱ་བར་ཡང་དྲིར་རུང་ངོ་
ཞེས་པའི་དོན་ནོ། །རབ་ཏུ་འབྱིན་པའི་ཚེ་ནད་སྤྱི་ཙམ་དུ་འདྲི་མོད་ཀྱི་བསྙེན་པར་རྫོགས་
པར་བྱེད་པ་གསང་སྟེ་སྟོན་པ་ལ་སོགས་པ་དག་གིས་བསྒྲུབ་བྱ་དེ་ལ་མི་རྣམས་ཀྱི་ལུས་ལ་
ནད་ཀྱི་རྣམ་པ་འདི་ལྟ་བུ་འདི་དག་འབྱུང་བ་འདི་ལྟ་སྟེ། མཛེ་དང་འབྲས་དང་ཞེས་སོགས་
ནད་བྱེ་བྲག་ཏུ་ཕྱེ་སྟེ་དྲི་བར་བྱའོ། །ནད་པ་རབ་ཏུ་དབྱུང་བ་དང་བསྙེན་པར་རྫོགས་པར་
མི་བྱའོ། །དེའོང་རབ་བྱུང་གི་ཚེ་ནད་སྤྱི་ཙམ་དྲིས་པས་ཆོག་ལ་བསྙེན་རྫོགས་ཀྱི་ཚེ་ནད་བྱེ་
བྲག་ཏུ་ཕྱེ་ནས་འདྲི་དགོས་པའི་རྒྱུ་མཚན་ནི། རབ་བྱུང་ནི་ལོ་བདུན་ལོན་པ་ལ་བྱར་རུང་
བས་དེའི་ཚེ་ནད་ཅུང་ཟད་ཙམ་ལ་ཡང་ནད་དུ་འཛིན་པས་རྟོགས་སླ་ལ། བསྙེན་རྫོགས་ནི་
ལོ་ཉི་ཤུ་ལོན་པ་ཡན་ཆད་ལ་བྱེད་པས་དེའི་ཚེ་ནད་ཅུང་ཟད་ཙམ་ལ་ནད་དུ་མི་འཛིན་པས་
བྱེ་བྲག་ཏུ་ཕྱེ་ནས་མ་དྲིས་ན་རྟོགས་དཀའ་བའི་ཕྱིར་རོ། །འདི་ལ་བཀོལ་བ་མ་སྦྱར་བ་ནི་
སྤྱིར་འདྲི་བ་དང་བྱེ་བྲག་ཏུ་འདྲི་བ་གཉིས་ཡོད་པས་སོ། །བཞི་པ་རྣམ་པར་སྨིན་པ་དང་
ལས་ཀྱི་སྒྲིབ་པས་མི་སྐྱེ་བར་བསྟན་པ་ནི། བཀོལ་བ་ཆད་པ་ཡན་ཆད་དོ། །འདི་ལ་སྐྱེ་
བའི་ཆོས་ཉིད་མེད་པར་ཡང་འདྲའོ། །དེ་ལྟ་བུའི་རྟགས་ཅན་ནི་བསྙིལ་བར་བྱའོ། །སྤྲུལ་

པའོ། །མ་ནིང་ངོ་། །དེ་ནི་རྣམ་པ་ལྔའོ། །སྐྱེས་ནས་དང་། ཟླ་བ་ཕྱེད་པ་དང་། འཁྱུད་
ནས་ལྡང་བ་དང་། ཕྲག་དོག་ཅན་དང་། ཉམས་པའོ། །འདི་ལས་ཐ་མ་ནི་ཉེས་པ་བསྟེན་
ན་བསྙིལ་བའོ། །རྐུ་ཐབས་སུ་གནས་པའོ། །བསྙེན་པར་རྫོགས་པའི་ཆོ་ག་མ་བྱས་པ་
ཉིད་དམ་མ་ཆགས་པ་ཉིད་དུ་ཤེས་ལ་ལན་གཉིས་སུ་དགེ་འདུན་དང་ལྷན་ཅིག་ལས་
ཉམས་སུ་མྱོང་བར་གྱུར་པ་ཉིད་ན་དེ་ཉིད་ཡིན་ནོ། །མུ་སྟེགས་ཅན་ཞུགས་པའོ། །རབ་ཏུ་
འབྱུང་བ་འདི་ཡང་དག་པར་བླངས་པ་ལྟ་བ་དེ་དང་ལྡན་པ་ཆོས་གོས་འདི་བོར་ཏེ་རྒྱལ་མཚན་
དེས་དེར་སྐྱ་རེངས་ཤར་ན་དེ་ཉིད་ཡིན་ནོ། །དེ་མ་བྱས་པ་ཡང་རྐུ་ཐབས་དང་འདྲའོ། །མ་
བསད་པ་དང་ཕ་བསད་པ་དང་དགྲ་བཅོམ་པ་བསད་པ་དང་། དགེ་འདུན་གྱི་དབྱེན་བྱས་
པ་དང་། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དང་། དགེ་སློང་མ་སུན་
ཕྱུང་བ་དང་། ཕམ་པར་འགྱུར་བ་བཞི་ལས་ལྟུང་བ་གང་ཡང་རུང་བ་ཞིག་བྱུང་བ་མ་ཡིན་
ནམ་ཞེས་སོ། །ཞེས་གསུངས་ཏེ། བཀོལ་བ་གང་ལ་སྦྱར་ཞེ་ན། རྒྱུ་ལས་བཟློག་པའི་ཆད་
པ་ཁས་མི་ལེན་པ་ཞེས་པ་ཡན་ཆད་བར་ཆད་བཅུ་གཅིག་ལ་ཐུན་མོང་དུ་སྦྱར་བ་ཉིད་དོ། །
དེའང་རྒྱུ་ལས་བཟློག་པ་ཉིད་ལ་མི་སྦྱར་རོ། །འོག་ནས་འབྱུང་བ་སྤྲུལ་པ་ལ་སོགས་པ་
བཅུ་གཅིག་པོ་འདི་ལ་སྡོམ་པ་སྐྱེ་བའི་ཆོས་ཉིད་མེད་པར་ཡང་བཅུ་གཅིག་པོ་ཀུན་འདྲའོ། །
སྡོམ་པ་སྐྱེ་བའི་ཆོས་ཉིད་མེད་པ་དེ་ལྟ་བུའི་རབ་ཏུ་བྱུང་བ་དང་བསྙེན་པར་རྫོགས་པའི་
རྟགས་བླངས་པ་ཅན་ནི་ཕྱིར་བསྙིལ་བ་སྟེ་ཕྱིར་དབྱུང་བར་བྱའོ་ཞེས་སྦྱར་རོ། །མི་མ་ཡིན་
པ་ཀླུ་ལ་སོགས་པ་མིར་སྤྲུལ་པའོ། །དེ་ཡང་རབ་ཏུ་འབྱུང་བའི་ཕྱིར་ཉེ་བར་འོངས་པ་ལ་
སྤྲུལ་པ་མ་ཡིན་ནམ་ཞེས་དྲི་བར་བྱ་ཞིང་། བསྙེན་པར་རྫོགས་པར་བྱེད་པ་དག་གིས་ཀྱང་
ངོ༌། །སྤྲུལ་པ་རབ་ཏུ་བྱུང་བ་དང་བསྙེན་པར་རྫོགས་པར་མི་བྱའོ། །འདི་ལ་སྐྱེ་བའི་ཆོས་
ཉིད་མེད་པར་ཡང་འདྲའོ། །དེ་ལྟ་བུའི་རྟགས་ཅན་ནི་བསྙིལ་བར་བྱའོ་ཞེས་སྦྱར་རོ། །
རྟེན་འདོད་ཁམས་པའི་གང་ཟག་ཡིན་པ་ལ་དོན་ཕོ་མོ་གང་དུའང་མ་གཏོགས་པའི་མ་ནིང་
ངོ༌། །དེའང་རབ་ཏུ་འབྱུང་བའི་ཉེ་བར་འོངས་པ་ལ་མ་ནིང་མ་ཡིན་ནམ་ཞེས་དྲི་བར་བྱ་

ཞིང་སོགས་ཐམས་ཅད་བརྗོད་པར་བྱའོ། །མ་ནིང་དེ་ནི་རྣམ་པ་ལྔའོ། །གང་ཞེ་ན། སྐྱེས་
ཙམ་ཉིད་ནས་ཕོ་མོ་གཉིས་ཀའི་དབང་པོ་ཡོད་པ་མཚན་གཉིས་པའམ་སྐྱེས་ཙམ་ཉིད་ནས་
མཚན་མ་གཏན་ནས་མེད་པ་སྐྱེས་ནས་མ་ནིང་དང༌། འདི་ལ་ལུང་ལྔ་ཚན་པ་ལས་མ་ནིང་
ཕོ་ཞེས་གསུངས་ཏེ། སྐད་དང་ཕྱི་བྱད་སྐྱེས་པ་དང་འདྲ་བའི་ཕྱིར་རོ། །འདི་ལ་བྱ་ཊིཀ་
ལས། མཚན་གཉིས་ཡོད་པའམ། སྐྱེས་པའི་མཚན་ཤས་ཆེ་བའོ་ཞེས་གསུངས་སོ། །ཟླ་
བ་ཕྱེད་ཕྱེད་ན་ཕོ་མོའི་མཚན་འགྱུར་བའམ་གལ་ཏེ་མཚན་མ་གྱུར་ཡང་ཟླ་བ་ཕྱེད་ན་ཕོ་ལ་
ཆགས་པའི་མོའི་འདོད་ཆགས་སྐྱེ་ཞིང་ཡང་ཟླ་བ་ཕྱེད་ན་མོ་ལ་ཆགས་པའི་ཕོའི་འདོད་
ཆགས་སྐྱེ་བ་ཟླ་བ་ཕྱེད་པའི་མ་ནིང་དང༌། དེས་ཟླ་བ་གཅིག་པའི་མ་ནིང་སོགས་ཀྱང་
མཚོན་ནས་ཤེས་དགོས་སོ། །སྐྱེས་པ་གཞན་གྱིས་འཁྱུད་ནས་བརྩལ་བའམ་བརྩོན་པ་ན་
མོའི་འདོད་ཆགས་སྐྱེས་ཏེ་ཕོ་ལ་ཆགས་པའི་དབང་གིས་ཕོའི་དབང་པོ་ལྡང་བ་དང༌། དེ་
བཞིན་དུ་བུད་མེད་གཞན་གྱིས་འཁྱུད་ནས་ཤ་མཐང་འཕྲད་པ་ན་དབང་པོ་ལས་སུ་རུང་བ་
ལྡང་ཞིང་མ་འཕྲད་ན་མི་ལྡང་བ་སྟེ་དེ་ནི་འཁྱུད་ནས་ལྡང་བ་དང་། གཞན་གྱིས་བརྩལ་
བའི་བུད་མེད་མཐོང་བའམ་མི་ཚངས་པར་སྤྱོད་པ་མཐོང་ན་དེའི་ཚེ་ཁོ་ན་ཕྲག་དོག་གིས་
དབང་པོ་ལས་སུ་རུང་བར་འགྱུར་ལ་གཞན་གྱི་ཚེ་ན་མ་ཡིན་པ་སྟེ་དེ་ནི་ཕྲག་དོག་ཅན་གྱི་
མ་ནིང་དང་། ཉམས་པ་མ་ནིང་ནི་གང་གི་ཕོའི་དབང་པོ་བཅད་དམ་མཛེ་ནད་ཀྱིས་རུལ་
བ་ལ་སོགས་པས་ཕོའི་དབང་པོ་མེད་པར་སོང་བའོ། །ཅི་མ་ནིང་ཐམས་ཅད་བསྙིལ་བར་
བྱ་བ་ཡིན་ནམ་ཞེ་ན། མ་ནིང་ལྔ་པོ་འདི་ལས་ཐ་མ་ཉམས་པ་མ་ནིང་ནི་ཕོ་མཚན་ཆད་
ནས་མོའི་འདོད་ཆགས་འབྱུང་བའི་མ་ནིང་གི་ཉེས་པ་བསྟེན་ན་སྡོམ་པ་མི་སྐྱེ་བར་མ་ཟད་
ཀྱི་སྔར་དགེ་སློང་ཡིན་ཡང་སྡོམ་པ་བཏང་བར་གྱུར་པས་ཕྱིར་བསྙིལ་བའམ་བསྐྲད་ལ།
མ་ནིང་གི་ཉེས་པ་སྟེན་པར་མི་བྱེད་པ་དེ་སྲིད་དུ་དགེ་སློང་ཉིད་ཡིན་པས་མི་བསྙིལ་བའོ། །
ཐ་མ་འདིས་འགྱུར་བ་མི་སྟེན་ན་དེ་ལ་སྡོམ་པ་སྐྱེ་སྟེ། འགྲེལ་ཆུང་ལས། ཕོ་མཚན་ཆད་
ནས་མོའི་འདོད་ཆགས་བྱུང་ན་ཁྲིམས་ཕོག་ཀྱང་མི་ཆགས་ལ། སྔོན་ཁྲིམས་ཆགས་པ་ཡང་

མེད་པར་འགྱུར་རོ། །ཞེས་པའི་ཤུགས་ཀྱིས་བསྟན་པ་དང་། འོག་ཏུ། ཕོ་མཚན་ཆད་དང་
རླིག་རླུགས་དང་། །ཞེས་གསུངས་པའི་ཕོ་མཚན་ཆད་པ་ལ་སྡོམ་པ་སྐྱེ་བར་གསུངས་པའི་
ཕྱིར་དང་། གཞན་ཡང་གྲུབ་པའི་དབང་ཕྱུག་ལེགས་པ་དོན་གྲུབ་ཅེས་བྱ་བས་མཛད་པའི་
འདུལ་བའི་སྤྱི་དོན་ལས་ཀྱང་སྐྱེ་བར་གསུངས་སོ། །དེས་ན་ཉམས་པ་མ་ནིང་ཞེས་པ་
འདིའི་དོན་བུ་སྟོན་གྱི་ལས་བརྒྱ་རྩ་གཅིག་གི་རྣམ་བཤད་ལས། འདི་ཆད་མ་ཐག་ཏུ་མ་
ནིང་དུ་འགྱུར་བ་མ་ཡིན་གྱི། ཆད་ནས་སྐྱེས་པའི་སྤོབས་པ་མི་འབྱུང་ཞིང་། མ་ནིང་གི་
ཉེས་པ་སྐྱེས་པ་གཞན་གྱིས་བརྩལ་བ་ལ་སོགས་བསྟེན་ན་མ་ནིང་དུ་འགྱུར་བ་ཡིན་ནོ། །
ཞེས་གསུངས་སོ། །རྐུ་བ་དངོས་མིན་ཡང་མ་གནང་བ་སྤྱོད་པའི་ཆ་ནས་རྐུ་བ་དང་རྣམ་པ་
འདྲ་བས་རྐུ་ཐབས་སུ་གནས་པ་ལ་བཀོལ་བ་སྦྱར་ཞིང་སྡོམ་པ་སྐྱེ་བའི་ཆོས་ཉིད་མེད་པ་
དང་དེ་ལྟ་བུའི་རྟགས་ཅན་བསྙིལ་བ་རྣམས་སྦྱར་བར་བྱའོ། །དེའི་ངོ་བོ་ནི། བསྙེན་པར་
རྫོགས་པའི་ཆོ་ག་དང་པོ་ནས་མ་བྱས་པ་ཉིད་དམ། ཆོ་ག་བྱས་ཀྱང་མཐུན་རྐྱེན་མ་ཚང་
བའམ་འགལ་རྐྱེན་མ་སྤངས་པས་བསྙེན་པར་རྫོགས་པ་མ་ཆགས་པ་ཉིད་དུ་ཤེས་ལ་
ལན་གཉིས་སུ་གྲོགས་དགེ་འདུན་དང་ལྷན་ཅིག་ཏུ་གསོ་སྦྱོང་ལ་སོགས་པའི་ལཾས་དངོས་
སམ་དེ་དང་ཕྱོགས་འདྲ་བའི་སྔགས་ཚིག་ཉམས་སུ་མྱོང་བར་གྱུར་པ་ཉིད་ན་རྐུ་ཐབས་སུ་
གནས་པ་དེ་ཉིད་ཡིན་ནོ། །ལས་དངོས་མ་ཡིན་ཡང་དེ་དང་ཕྱོགས་འདྲ་བའི་སྔགས་ཚིག་
ཉམས་སུ་མྱོང་བས་ཀྱང་རྐུ་ཐབས་སུ་འགྱུར་བར་བཤད་དེ། ཊཱི་ཀ་ལས། ལས་ཞེས་སྨོས་
པས་ནི་མཚོན་པ་ཁོ་ནའི་ཕྱིར་ཡིན་ཏེ། རྫོགས་པར་མ་བསྙེན་པས་བྱ་བ་མ་ཡིན་པ་དགེ་
འདུན་ལ་རག་ལས་པ་དཔེར་ན་རབ་ཏུ་དབྱུང་བ་ཞུ་བ་ལ་སོགས་པ་གང་ཡིན་པ་དེ་ཉམས་
སུ་མྱོང་བར་གྱུར་ན་ཡང་རྐུ་ཐབས་སུ་གནས་པ་ཉིད་ཡིན་ནོ། །ཞེས་དང་། རང་གི་རྣམ་
བཤད་ལས་ཀྱང་དོན་དེ་དང་མཐུན་པར་གསུངས་སོ། །རྐུ་ཐབས་སུ་འགྱུར་བའི་ཡན་
ལག་ཐམས་ཅད་ཚང་ན་སྡོམ་པ་སྐྱེ་བའི་བར་ཆད་ཡིན་ལ། དེ་རྣམས་རྫོགས་པར་མ་ཚང་
བར་དཔེར་ན་བསྙེན་པར་རྫོགས་པའི་ཆོ་ག་མ་བྱས་པ་ཉིད་དམ་མི་ཆགས་པ་ཉིད་དུ་ཤེས་

ལ་དགེ་འདུན་དང་ལྷན་ཅིག་ལས་ལན་གཅིག་ཉམས་སུ་མྱོང་བར་གྱུར་པ་ལྟ་བུ་ནི་སྐྱེ་ལ་
ཉེས་བྱས་སུ་འགྱུར་རོ། །གཞན་ཡང་བསླབ་པ་ཕུལ་བའམ་ཉམས་པ་རང་གིས་ཤེས་ལ་
ཤེས་བཞིན་དུ་དགེ་འདུན་དང་ལྷན་ཅིག་ཏུ་ལས་སམ་སྔགས་ཚིག་ལན་གཉིས་ཉམས་སུ་
མྱོང་ན་ཡང་རྐུ་ཐབས་སུ་འགྱུར་བར་བཤད་དོ། །ལས་ཀྱི་ཆོ་ག་ལ་དཔེ་ཀློག་བྱས་ན་ཡང་
རྐུ་ཐབས་སུ་འགྱུར་བར་ཁ་ཅིག་གིས་བཤད་པ་ནི་འདུལ་བ་མི་ཤེས་པའི་མཚང་སྟོན་པ་
ཙམ་མོ། །མུ་སྟེགས་ཅན་གྱི་ལྟ་བ་དང་ལྡན་བཞིན་དུ་རབ་ཏུ་བྱུང་བ་འདི་བླང་བ་སོགས་
ལ་ཞུགས་པ་ལ་བཀོལ་བ་སྦྱར་ཞིང་སྡོམ་པ་སྐྱེ་བའི་ཆོས་ཉིད་མེད་པ་དང་དེ་ལྟ་བུའི་
རྟགས་ཅན་བསྙིལ་བ་རྣམས་སྦྱར་བར་བྱའོ། །འདི་ལ་ཡན་ལག་དྲུག་ཚང་བ་སྐྱ་རེངས་
ཤར་བའི་མཐའ་ཅན་དང་། ཡན་ལག་གསུམ་ཚང་བ་ལས་ཉམས་སུ་མྱོང་བའི་མཐའ་ཅན་
གཉིས་ཡོད་པ་ལས་དང་པོ་ནི། མུ་སྟེགས་ཅན་གང་གིས་བར་མ་རབ་བྱུང་ཡན་ཆད་ཀྱི་
རབ་ཏུ་འབྱུང་བ་འདི་ཡང་དག་པར་བླངས་པ་ཡིན་པ། མུ་སྟེགས་ཅན་གྱི་ལྟ་བ་དེ་དང་
ལྡན་པོ་དེ་བཞིན་གཤེགས་པའི་ཉན་ཐོས་ཀྱི་ཆོས་གོས་འདི་བོར་ཏེ་མུ་སྟེགས་ཅན་གྱི་
རྒྱལ་མཚན་ནམ་ཆ་ལུགས་དེས་མུ་སྟེགས་ཅན་གྱི་འདུག་གནས་དེར་སྐྱ་རེངས་དང་པོ་
ཤར་ཏེ་ཡན་ལག་དྲུག་ཚང་ན་མུ་སྟེགས་ཅན་ཞུགས་པ་དེ་ཉིད་ཡིན་ནོ། །དེའང་འདིས་
བསླབ་པ་ཕུལ་ནས་ནི་ཆོས་གོས་འདི་བོར་བ་སོགས་བྱས་ཀྱང་སྐྱེ་བའི་བར་ཆད་དུ་མི་
འགྱུར་ལ། མ་ཕུལ་བར་དེ་ལྟར་བྱས་ན་སྐྱེ་བའི་བར་ཆད་དུ་འགྱུར་བ་སྟེ། ཞུ་བ་ལས།
བཙུན་པ་མུ་སྟེགས་ཅན་དུ་སོང་བའི་གང་ཟག་བསྙེན་པར་རྫོགས་པར་བགྱིས་ན་བསྙེན་
པར་རྫོགས་པ་ཞེས་བགྱིའམ། ཁ་ཅིག་ནི་བསྙེན་པར་རྫོགས་པ་ཞེས་བྱའོ། །ཁ་ཅིག་ནི་
བསྙེན་པར་མ་རྫོགས་པ་ཞེས་བྱའོ། །གང་གིས་བསླབ་པ་མ་ཕུལ་བར་མུ་སྟེགས་ཅན་གྱི་
རྒྱལ་མཚན་བཟུང་བར་གྱུར་ལ། དེའི་ལྟ་བ་ལ་ཡང་དགའ་བ་དེ་ནི་བསྙེན་པར་མ་རྫོགས་
པ་ཞེས་བྱ་སྟེ། ཉེ་བར་གནས་ན། མིག་ལམ་ནའང་མི་སྣང་བར་བྱོས་ཤིག གང་གིས་
བསླབ་པ་ཕུལ་བ་མུ་སྟེགས་ཅན་གྱི་རྒྱལ་མཚན་བཟུང་བར་གྱུར་ནས་ཀྱང་། དེའི་ལྟ་བ་ལ་

ཡང་མི་དགའ་བར་གྱུར་པ་དེ་ནི་བསྙེན་པར་རྫོགས་པ་ཞེས་བྱ་སྟེ། ཉེ་བར་གནས་ནའང་
མིག་ལམ་ན་མི་སྣང་བར་མ་བྱ་ཞིག ཅེས་གསུངས་པས་སོ། །གཉིས་པ་ཡན་ལག་གསུམ་
ཚང་བ་ལས་ཉམས་སུ་མྱོང་བའི་མཐའ་ཅན་ནི། ཆོས་གོས་འདི་བོར་ཏེ་ཞེས་པ་ལ་སོགས་
པ་གོང་གི་འོག་མ་བཞི་པོ་དེ་མ་བྱས་པ་ཡང་རབ་ཏུ་བྱུང་བ་འདི་ཡང་དག་པར་བླངས་པ་མུ་
སྟེགས་ཅན་གྱི་ལྟ་བ་དེ་དང་ལྡན་ཞིང་དགེ་འདུན་དང་ལྷན་ཅིག་ལས་ལན་གཉིས་ཉམས་
སུ་མྱོང་སྟེ་ཡན་ལག་གསུམ་ཚང་ན་མུ་སྟེགས་ཅན་ཞུགས་པ་ཡིན་ནོ། །འདི་ལ་ལས་ལན་
གཉིས་ཉམས་སུ་མྱོང་བ་ཡན་ལག་ཏུ་དགོས་པ་ཡིན་ཏེ། དཔེར་ན་རྐུ་ཐབས་སུ་གནས་པ་
ལ་ལས་ལན་གཉིས་ཉམས་སུ་མྱོང་བ་ཡན་ལག་ཏུ་དགོས་པ་དང་འདྲའོ། །འདི་དང་རྐུ་
ཐབས་ལ་ཁྱད་པར་ཅི་ཡོད་ཅེ་ན། འདི་ལ་ནི་རབ་ཏུ་བྱུང་བ་འདི་བླངས་པ་དང་མུ་སྟེགས་
ཀྱི་ལྟ་བ་ཡན་ལག་ཏུ་དགོས་ལ་རྐུ་ཐབས་ལ་ནི་དེ་གཉིས་ཡན་ལག་ཏུ་མི་དགོས་སོ། །རང་
གི་ལུས་བསྐྱེད་པའི་ཟླ་མཚན་གང་ལས་བྱུང་བའི་མ་མིའི་འགྲོ་བར་གཏོགས་པ་ལ་དེ་ལྟར་
ཤེས་ནས་སྲོག་གཅོད་པའི་ཡན་ལག་ཚང་བས་བསད་པ་དང་། རང་གི་ལུས་བསྐྱེད་པའི་
ཁུ་བ་གང་ལས་བྱུང་བའི་ཕ་མིའི་འགྲོ་བར་གཏོགས་པ་ལ་དེར་འདུ་ཤེས་ནས་སྲོག་གཅོད་
པའི་ཡན་ལག་ཚང་བས་བསད་པ་དང༌། དགུ་བཅོམ་པ་འབྲས་གནས་ཡང་དེ་ལྟར་
བསད་པ་དང་། སོ་སོའི་སྐྱེ་བོའི་དགེ་འདུན་གྱི་གྲངས་བརྒྱད་ཡན་ཆད་དབྱེན་གྱིས་ཆོས་
ལས་ཆོས་མ་ཡིན་པའི་ཕྱོགས་སུ་དབྱེ་བར་བྱས་པ་དང་། བར་ཆད་འདི་ལུང་དང་ཀརྨ་ཤ་
ཏཾ་ལས་སྐྱེས་པ་རབ་ཏུ་འབྱུང་བ་ལ་དྲི་བ་ལས་བུད་མེད་ལ་དྲི་མི་དགོས་པའི་རྒྱུ་མཚན་ནི།
གཞི་འགྲེལ་ལས། དགེ་འདུན་གྱི་དབྱེན་ཞེས་བྱ་བ་ནི་ལྷས་སྦྱིན་དང་སྦོམ་དགའ་མོ་ལྟ་
བུས་དགེ་འདུན་བརྒྱད་ལ་སོགས་པ་གཉིས་སུ་ཕྱེ་བ་སྟེ་དེ་བྱས་ནས་སྡོམ་པ་བཏང་སྟེ།
ཞེས་དང་། དགེ་འདུན་གྱི་དབྱེན་ནི་ཁྱིམ་པས་བྱེད་མི་ནུས་པས་འདིར་སྔོན་རབ་ཏུ་བྱུང་བ་
ན་ཞེས་སྨོས་ཏེ། སྐྱེས་པ་རབ་ཏུ་འབྱུང་བ་ལ་བར་ཆད་འདི་དྲི་བར་བྱའི། བུད་མེད་ལ་ནི་
དྲི་མི་དགོས་ཏེ། བུད་མེད་སྔོན་རབ་ཏུ་བྱུང་བ་ལ་ལན་གཉིས་སུ་རབ་ཏུ་འབྱུང་བ་བཀག་

ཟིན་པའི་ཕྱིར་རོ། །ཞེས་གསུངས་སོ། །འོན་ཀྱང་དགེ་སློང་མས་དབྱེན་བྱེད་ཀྱང་མཚམས་
མེད་འབྱུང་བའི་དབྱེན་རྫོགས་པར་བྱེད་མི་ནུས་པས་སྐྱེ་བའི་བར་ཆད་དུ་མི་འགྱུར་བས་
མ་དྲིས་པ་ཡིན་ནོ། །དེ་ལྟར་གཞི་འགྲེལ་ལས་དབྱེན་བྱས་པས་སྡོམ་པ་གཏོང་བར་བཤད་
ལ། དེ་བཞིན་དུ་སོར་འགྲེལ་ལུང་གི་རྣམ་བཤད་ལས་ཀྱང་། དབྱེན་བྱས་པས་དགེ་འདུན་
བྱེ་ན་འབྱེད་པ་པོའི་ཁྲིམས་ནི་མེད་པར་འགྱུར་རོ་ཞེས་བཤད་ཀྱང་། དེའི་དགོངས་པ་ནི་
མཚོ་ཊཱིཀ་ལས། ཁྲིམས་མེད་པར་བཤད་པ་དེ་དག་ཁྲིམས་དམན་པ་ལ་ཁྲིམས་མེད་པ་
ཞེས་སྨོས་པ་སྟེ། སྟོབས་ཆུང་བ་ལ་སྟོབས་མེད་ཅེས་ཟེར་བ་བཞིན་ནོ་ཞེས་གསུངས་སོ། །
དེ་ལྟར་དབྱེན་གྱིས་སྡོམ་པ་མི་གཏོང་བར་འདོད་དགོས་ཏེ། དབྱེན་བྱས་པས་ལྷག་མ་
འབྱུང་བའི་ཕྱིར་རོ། །འོན་ཀྱང་གཞི་འགྲེལ་ལས་བར་ཆད་འདི་བུད་མེད་དྲི་མི་དགོས་པའི་
རྒྱུ་མཚན་བུད་མེད་སྔོན་རབ་ཏུ་བྱུང་བ་ལ་ལན་གཉིས་སུ་རབ་ཏུ་བྱུང་བ་བཀག་ཟིན་པའི་
ཕྱིར་ཞེས་གསུངས་པས་གཞི་འགྲེལ་ལས་དབྱེན་གྱིས་སྡོམ་པ་གཞི་ནས་གཏོང་བར་འདོད་
པ་འདྲའོ། །དེ་བཞིན་གཤེགས་པ་ལ་གསད་པའི་བསམ་པའི་ངན་སེམས་ཀྱིས་སྐུ་ཁྲག་
ཕྱུང་བ་དང༌། དགེ་སློང་མ་ལ་མི་ཚངས་པར་སྤྱད་པས་སུན་ཕྱུང་བ་དང༌། དེས་མཚོན་པའི་
དོན་ནི། དགེ་སློང་དང་དགེ་ཚུལ་མ་སུན་ཕྱུང་བ་ལ་སོགས་པའོ། །དགེ་སློང་མ་རེག་པས་
སུན་ཕྱུང་བ་ནི་སྐྱེ་བ་ལ་བར་དུ་གཅོད་པ་མ་ཡིན་ཏེ། ཞུ་བ་ལས། བཙུན་པ་དགེ་སློང་མ་
སུན་ཕྱུང་བ་བསྙེན་པར་རྫོགས་པར་བགྱིས་ན། བསྙེན་པར་རྫོགས་པ་ཞེས་བགྱིའམ། ཨུ་
པཱ་ལི། ཁ་ཅིག་ནི་བསྙེན་པར་རྫོགས་པ་ཞེས་བྱའོ། །ཁ་ཅིག་ནི་བསྙེན་པར་མ་རྫོགས་པ་སྟེ།
གང་གིས་དགེ་སློང་མ་ལ་མི་ཚངས་པར་སྤྱད་པས་སུན་ཕྱུང་བར་གྱུར་པ་དེ་ནི་བསྙེན་པར་
མ་རྫོགས་པ་ཞེས་བྱ་སྟེ། ཉེ་བར་གནས་ནའང་མིག་ལམ་ན་མི་སྣང་བར་བྱོས་ཤིག གང་
གིས་དགེ་སློང་མ་ལུས་ལ་རེག་པ་ཙམ་གྱིས་སུན་ཕྱུང་བར་གྱུར་པ་ནི། བསྙེན་པར་རྫོགས་
པ་ཞེས་བྱ་སྟེ། མ་སྐྱོད་ཅིག ཅེས་གསུངས་པས་སོ། །ཕམ་པར་འགྱུར་བ་བཞི་ལས་
འཆབ་བཅས་ཀྱི་ལྟུང་བ་གང་ཡང་རུང་བ་ཞིག་བྱུང་བ་མ་ཡིན་ནམ་ཞེས་དྲི་དགོས་སོ། །

མ་བསད་པ་ཞེས་སོགས་དེ་རྣམས་ལ་བཀོལ་བ་སྦྱར་ཞིང་སྡོམ་པ་སྐྱེ་བའི་ཆོས་ཉིད་མེད་པ་
དང་དེ་ལྟ་བུའི་རྟགས་ཅན་བསྙིལ་བ་རྣམས་སྦྱར་བར་བྱའོ། །ཕམ་པར་འགྱུར་བ་བཞི་
ལས་ཞེས་པས་མཚོན་པའི་དོན་དགེ་ཚུལ་གྱི་ཕམ་པ་དང་འདྲ་བའི་ཉེས་བྱས་ཏེ། འོད་ལྡན་
དུ་བྱེ་བྲག་བཤད་མཚོའི་ལུང་དྲངས་པ་ལས། མི་གསོད་ལ་སོགས་བཞི་རྣམས་ཀྱིས། །
དགེ་ཚུལ་ལས་ནི་ཉམས་གྱུར་ན། །དགེ་སློང་བཞིན་དུ་དགེ་ཚུལ་ཡང་། །ཕྱི་ནས་སྡོམ་
སྐྱེའི་སྐལ་བ་མེད། །ཅེས་གསུངས་པ་ལྟར་རོ། །ཕམ་པ་བྱུང་བས་སྡོམ་པ་མི་སྐྱེ་བ་ལ་
འཆབ་བཅས་ཤིག་དགོས་ཏེ། འཆབ་པ་མེད་ན་སྐྱེ་བའི་ཕྱིར་ཏེ། ཞུ་བར། བསླབ་པ་
བསྩལ་བས་བསླབ་པ་ཕུལ་ཏེ་བསྙེན་པར་རྫོགས་པར་བགྱིས་ན་བསྙེན་པར་རྫོགས་ཞེས་
བགྱིའམ། ཨུ་པཱ་ལི་བསྙེན་པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་ནི་
འདས་པ་དང་བཅས་པའོ། །ཞེས་གསུངས་པའི་ཕྱིར་རོ། །རྩ་བར་གང་ཡང་རུང་བ་ཞེས་
པས་གཅིག་གིས་ཀྱང་སྡོམ་པ་མི་སྐྱེ་བར་བསྟན་པ་ཡིན་ནོ། །བར་ཆད་འདི་འཆད་པའི་
སྐབས་ཀྱི་གཞི་འགྲེལ་ལས། འདི་ཡང་སྐྱེས་པས་སྔོན་རབ་ཏུ་བྱུང་བས་དེ་བྱས་ནས་
བབས་ཏེ་ཡང་རབ་ཏུ་འབྱུང་བར་འདོད་ན་དེ་རབ་ཏུ་དབྱུང་བ་དང་། རྫོགས་པར་བསྙེན་
པར་མི་བྱ་ཞིང་དེ་ལ་སྡོམ་པ་སྐྱེ་བའི་ཆོས་ཉིད་མེད་པ་དང་། དེ་ལྟ་བུ་རབ་ཏུ་བྱུང་བའི་
རྟགས་ཅན་བསྙིལ་བར་གསུངས་པས་སྐྱེས་པ་རབ་ཏུ་འབྱུང་བ་ལ་བར་ཆད་འདི་དྲི་བར་
བྱའི། བུད་མེད་ལ་ནི་དྲི་མི་དགོས་ཏེ་བུད་མེད་སྔོན་རབ་ཏུ་བྱུང་བ་ལན་གཉིས་སུ་རབ་ཏུ་
འབྱུང་བ་བཀག་ཟིན་པའི་ཕྱིར་རོ། །བུད་མེད་ཕམ་པར་འགྱུར་བ་ཐུན་མོང་མ་ཡིན་པ་
བཞི་ལས་གང་ཡང་རུང་བ་བྱུང་བ་མཚན་གྱུར་ནས་ཡང་རབ་ཏུ་འབྱུང་བར་འདོད་ན་དེ་ནི་
སྡོམ་པའི་ཞིང་ཡིན་པས་རབ་ཏུ་དབྱུང་བར་བྱའོ། །ཞེས་གསུངས་སོ། །བར་ཆད་བཅུ་
གཅིག་པོ་དེ་རྣམས་ལས་སྤྲུལ་པ་དང་མ་ནིང་གཉིས་ནི་སྐྱེ་བ་སྔ་མར་ལས་ལོག་པར་སྤྱད་
པའི་རྣམ་སྨིན་གྱིས་ཚེ་འདིར་སྡོམ་པ་མི་སྐྱེ་བ་དང་། རྐུ་ཐབས་སུ་གནས་པ་སོགས་གཞན་
རྣམས་ནི་ཚེ་འདིར་ལས་ལོག་པར་སྤྱད་པའི་ལས་སྒྲིབ་ཀྱི་དབང་གིས་སྡོམ་པ་མི་སྐྱེ་བའོ། །།

ལྔ་པ་སྐྱེ་ཡང་རབ་ཏུ་དབྱུང་བར་མི་འོས་པའི་བར་ཆད་ལ་གཉིས། ཉེས་པ་ལས་མི་ལྡོག་
པའི་བར་ཆད་དང་། ལུས་ལ་སྐྱོན་ཆགས་པའི་བར་ཆད་དོ། །དང་པོ་ནི། རྒྱུ་ལས་བཟློག་
པའི་ཆད་པ་ཁས་མི་ལེན་པ་དག་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱའོ། །
བསྙེན་པར་རྫོགས་ན་བཟོད་པ་གསོལ་ཟིན་པ་ཡིན་ནོ། །གལ་ཏེ་བསྙེན་པར་རྫོགས་ནས་
ཁས་མི་ལེན་པ་ནི་ཚོགས་པ་ཡོད་ན་ཡང་ཆད་པས་གཅད་དོ། །གལ་ཏེ་མ་མཐོང་ངོ་ཞེས་
རྫུན་ཟེར་ན་ལྟུང་བྱེད་དོ། །ཞེས་གསུངས་ཏེ། དེའང་རབ་ཏུ་བྱུང་བ་ལ་ནན་ཏུར་བྱས་ཤིང་
དེ་ལྟར་ནན་ཏུར་བྱ་ཡུལ་དེ་དགེ་སློང་ཡིན་ན་དགེ་ཚུལ་ལམ་ཁྱིམ་པར་བབས་པའམ།
དགེ་ཚུལ་ཡིན་ན་ཁྱིམ་པར་བབས་ནས་སླར་ཡང་རབ་བྱུང་དང་བསྙེན་རྫོགས་ལེན་ན་དེ་
ལ་སྡོམ་པ་སྦྱིན་ནམ་མི་སྦྱིན་ཞེ་ན། རྒྱུ་ལས་བཟློག་པའི་ཆད་པ་ཞེས་པ་ནི། ཆད་པའི་རྒྱུ་
ལས་བཟློག་པ་ཞེས་པ་སྟེ། དེ་ལྟར་རྒྱ་དཔེ་ལ་ཡོད་ཀྱང་། རྒྱུ་ལས་བཟློག་པའི་ཆད་པ་
ཞེས་སྒྲ་ལོག་འགྱུར་དུ་ལོ་ཙཱ་བས་བསྒྱུར་བ་ཡིན་པར་འདུལ་ཊཱིཀ་ཉི་མའི་འོད་ཟེར་ལས་
གསུངས་པས། བསྡིགས་པ་ནན་ཏུར་ལ་སོགས་པའི་ཆད་པའི་རྒྱུ་འཐབ་ཀྲོལ་བྱེད་པ་ལ་
སོགས་པ་ལས་བཟློག་པར་ངག་གིས་ཁས་མི་ལེན་པ་དག་རབ་ཏུ་དབྱུང་བ་དང་བསྙེན་
པར་རྫོགས་པར་མི་བྱའོ། །འདི་བར་ཆད་ཐུན་མོང་ཡིན་ཡང་རབ་བྱུང་གི་སྐབས་ཁོ་ན་
ལས་བསྙེན་རྫོགས་ཀྱི་སྐབས་སུ་མི་དྲི་བས་བཀོལ་བ་སྦྱར་བར་མི་བྱའོ། །དེའང་ཆད་པའི་
རྒྱུ་ལས་བཟློག་པར་ངག་གིས་ཁས་མི་ལེན་པ་ནི་དགེ་འདུན་ལ་མ་གུས་པ་ཡིན་པའི་ཕྱིར་
རབ་ཏུ་དབྱུང་བ་དང་བསྙེན་པར་རྫོགས་པར་མི་བྱ་བ་ཡིན་ནོ། །འདི་ལ་སྡོམ་པ་ནི་སྐྱེ་སྟེ།
ཊི་ཀ་ལས། ད་ནི་སྐྱེ་བའི་ཆོས་ཅན་གྱི་རབ་ཏུ་དབྱུང་བར་མི་འོས་པ་དག་གི་མཚན་ཉིད་
བསྟན་པར་བྱ་བའི་ཕྱིར། རྒྱུ་ལས་བཟློག་པའི་ཆད་པ་ཁས་མི་ལེན་པ་ཞེས་སོགས་
གསུངས་པའི་ཕྱིར་རོ། །འོ་ན་འོག་ཏུ་ཞུ་བའི་སྐབས་སུ་རྒྱུ་ལས་བཟློག་པ་ཁས་མི་ལེན་པ་
གནས་ནས་ཕྱུང་བ་ལ་ཡང་མི་སྐྱེའོ་ཞེས་པ་དང་འགལ་ལོ་སྙམ་ན། མི་འགལ་ཏེ། འདིར་
སྡོམ་པ་སྐྱེ་བར་བཤད་པ་ནི་ཆད་པའི་རྒྱུ་ལས་བཟློག་པར་ངག་གིས་ཁས་མི་ལེན་ཡང་

བསམ་པས་ཆད་པའི་རྒྱུ་གཏོང་བ་སྟེ། ཆད་པའི་རྒྱུ་ཉེས་སྤྱོད་འཕྲོ་གཅོད་སྙམ་པའི་བསམ་
པ་ཅན་གྱིས་ལེན་ན་སྡོམ་པ་སྐྱེ་བའི་དོན་ཡིན་ཞིང་། ཞུ་བའི་སྐབས་ནས་སྡོམ་པ་མི་སྐྱེ་
བར་བཤད་པ་ནི་ཆད་པའི་རྒྱུ་ལས་བཟློག་པར་ངག་གིས་ཀྱང་ཁས་མི་ལེན་ཞིང་བསམ་
པས་ཀྱང་ཆད་པའི་རྒྱུ་མི་གཏོང་བ་སྟེ། ཆད་པའི་རྒྱུ་ཉེས་སྤྱོད་འཕྲོ་མི་གཅོད་སྙམ་པའི་
བསམ་པ་ཅན་གྱིས་སྡོམ་པ་བླངས་ཀྱང་ངེས་པ་ལྔ་ལས་ཡན་ལག་ངེས་པའི་བྱེ་བྲག་མ་
བྲལ་བས་ན་སྡོམ་པ་མི་སྐྱེ་བའི་དོན་ཡིན་པར་ཀུན་མཁྱེན་མཚོ་སྣ་བ་དང་རྒྱལ་བ་དགེ་
འདུན་གྲུབ་སོགས་ཀྱིས་གསུངས་སོ། །རྣམ་རྒྱལ་གསེར་མདོག་ཏུ། རྒྱུ་འཐབ་ཀྲོལ་
སོགས་ནི་གཏོང་ལ་ཆད་པ་ནན་ཏུར་ཁས་མི་ལེན་པ་སྔ་མའི་དོན་དང་། བྱ་བ་ངན་པ་འཕྲོ་
མི་གཅོད་པས་ཡན་ལག་ངེས་པའི་སྒོ་ནས་ངེས་པ་ལྔ་བྲལ་མ་ཚང་བས་སྡོམ་པ་མི་སྐྱེ་བ་ཕྱི་
མའི་དོན་ཡིན་ཞེས་གསུངས་སོ། །ནན་ཏུར་བྱས་པ་བབས་པ་དེ་ཆད་པའི་རྒྱུ་ཉེས་སྤྱོད་
འཕྲོ་གཅོད་སྙམ་པའི་དམ་བཅའ་ཡོད་ཅིང་དེས་བཟོད་པ་མ་གསོལ་བར་དེ་ཉིད་བསྙེན་
པར་རྫོགས་ན་གསར་དུ་བཟོད་པར་གསོལ་མི་དགོས་ཏེ། བསྙེན་པར་རྫོགས་པ་ཉིད་
བཟོད་པ་གསོལ་ཟིན་པ་ཡིན་ནོ། །དེའང་བཟོད་པ་ཞེས་བྱ་བ་ནི་ཐུགས་ཀྱིས་བཟོད་པར་
བྱ་བ་ཞིག་ལ་ཟེར་བའི་ཕྱིར་རོ། །གལ་ཏེ་སྔར་ནན་ཏུར་བྱས་པ་བབས་པ་དེ་བསྙེན་པར་
རྫོགས་པར་བྱས་ཟིན་ནས་ཕྱིས་འཐབ་ཀྲོལ་མི་བྱེད་པ་ལ་སོགས་པ་ཁས་མི་ལེན་པ་ཕྱིས་
ཀྱང་འཐབ་ཀྲོལ་ལ་སོགས་པ་བྱེད་ཅིང་ཆད་པ་འོས་པའི་ཉེས་པ་བྱེད་ན་ནི་དགེ་འདུན་
ཚོགས་པ་ཡོད་ན་ཡང་ཆོ་ག་བསྐྱར་ཏེ་ཆད་པས་གཅུད་དོ། །དེ་ལྟར་ཆད་པའི་ལས་བྱེད་དུ་
བཅུག་པ་ན་གལ་ཏེ་འདི་སྐད་ཅེས་བདག་ལ་ཆད་པའི་རྒྱུའི་ལྟུང་བ་མ་མཐོང་ངོ་ཞེས་ཤེས་
བཞིན་དུ་རྫུན་ཟེར་ན་རྫུན་དུ་སྨྲ་བའི་ལྟུང་བྱེད་སྐྱེད་དོ། །གཉིས་པ་ནི། ལག་རྡུམ་དག་
དང་རྐང་རྡུམ་དང་། །ལག་སོར་ཟླུམ་པོར་འཇས་པ་དང་། །མཆུ་མེད་ལུས་ལ་རྨ་མཚན་
ཅན། །རྒན་ཆེས་པ་དང་གཞོན་ཆེས་དང་། །འཐེང་པོ་སྨད་འཆལ་ཞར་བ་དང་། །ལག་
སོར་རྡུམ་སྒུར་མིའུ་ཐུང་དང་། །ཝ་བ་ལྐུགས་པ་འོན་པ་དང་། །རྟེན་འཕྱེ་དང་ནི་རྐང་བམ་

དང་། །བུད་མེད་ཀྱིས་དུབ་ཁུར་གྱིས་དུབ། །མི་གང་ལམ་གྱིས་དུབ་རྣམས་དང་། །ཡ་ཟ་
མ་ལུག་གཏའ་གམ་དང་། །དེ་ལྟ་བུ་ཡི་མི་རྣམསནི། །དྲང་སྲོང་ཆེན་པོས་དགག་པ་མཛད། །
མཛེས་པ་རབ་ཏུ་དབྱུང་བ་དང་། །ཡོངས་སུ་དག་པ་བསྙེན་རྫོགས་པར། །རྫོགས་སངས་
རྒྱས་ཀྱིས་རབ་མཁྱེན་ཏེ། །བདེན་པའི་མཚན་གྱིས་བཀའ་བསྩལ་ཏོ། །ཞེས་གསུངས་ཏེ།
ལག་པའི་མཁྲིག་མ་ནས་ཆད་པའི་ལག་རྡུམ་དག་དང་རྐང་པའི་ལོང་བུ་མན་ཆད་པའི་
རྐང་རྡུམ་དང༌། ལག་པའི་སོར་མོ་རྣམས་ནང་དུ་གུག་སྟེ་སྦྲུལ་མགོའི་གདེངས་ཀ་ལྟ་བུར་
ཟླུམ་པོར་འཇུས་པ་སྟེ་བརྐྱང་དགུག་མི་རུང་བ་དང༌། འཇས་པ་ཞེས་པ་ནི་ཞ་བའི་བརྡ་རྙིང་
ངོ༌། །མཆུ་གཉིས་བཅད་པའམ་དང་པོ་ནས་མཆུ་གཉིས་མེད་པ་དང༌། ལྕག་ལ་སོགས་པས་
བཞུས་པའམ་གང་དག་གི་ལག་པ་སོགས་ལ་ཁབ་ལ་སོགས་པས་གཙགས་ཤིང་དེར་སྣག་
ཚ་ལ་སོགས་པས་བྲིས་ནས་ཁྱི་རྗེས་ལ་སོགས་པའི་མངོན་མཚན་བཏབ་པ་ལྟ་བུ་ལུས་ལ་
རྨི་མཚན་ཅན་དང་། རྒས་པས་སྦྱོར་མི་བཟོད་པ་རྒན་ཆེས་པ་དང་། ལོ་བཅོ་ལྔ་མ་ལོན་པ་
བྱ་རོག་སྒྲོད་མི་ནུས་པ་དང་ནུས་པ་ལོ་བདུན་མ་ལོན་པ་གཞོན་ཆེས་པ་དང་། འདི་ནི་སྐྱེ་
བའི་བར་ཆད་ཀྱང་ཡིན་ནོ། །རྐང་པ་འཐེང་ཞིང་ལེག་ལེག་པར་འགྲོ་བ་འཐེང་པོ་དང་
བརླའི་ཕྱོགས་རླུང་གིས་ཉམས་ནས་ལུས་ཀྱི་སྨད་དྲུད་ཅིང་བཤལ་ཏེ་འགྲོ་བས་སྨད་
འཆལ་དང་ཞར་བ་མིག་ཡ་གཅིག་པ་དང༌། ལག་མགོ་འབྱར་བའི་ཚིགས་ནས་སོར་མོ་
སྐྱེས་སམ་མཁྲིག་མའི་ཕྱོགས་ནས་མཚན་མ་ཙམ་གྱི་ལག་པ་ཡོད་ཅིང་སོར་མོ་སོ་སོར་
འབྱེད་རྒྱུ་མེད་ལ་བྱ་བ་ཅུང་ཟད་ཀྱང་མི་ནུས་པའི་ལག་སོར་རྡུམ་པ་དང་བྲང་དང་རྒལ་
ཚིགས་ཞོམ་པའི་སྒུར་པོ་དང་རྐང་ལག་ཧ་ཅང་ཐུང་བའི་མིའུ་ཐུང་དང་། ལྐོག་མ་སོགས་
ལ་ཝ་བ་ཡོད་པ་དང་ལྕེ་ཡོད་ཀྱང་སྨྲ་མི་ནུས་པའི་ལྐུག་པ་དང་དོན་དང་བཅས་པའི་སྒྲ་མི་
ཐོས་པའི་འོན་པ་དང་། ལག་པ་གཉིས་ལག་རྟེན་ལ་བརྟེན་ནས་གཟུག་བཞིས་འཕྱེ་ཞིང་
འགྲོ་བ་རྟེན་འཕྱེ་དང་ནི། སྤྱིར་འཕྱེ་ཞེས་པ་ནི་གོག་པའམ་ནུར་བའི་དོན་ཏེ། སྦྲུལ་གྱི་མིང་
ལ་ལྟོ་འཕྱེ་ཟེར་བ་ལྟ་བུའོ། །འདི་ལ་རང་འགྲེལ་ལས། མིང་གཉིས་པ་ནི་གྲུམ་པོ་ཞེས་

ཀྱང་བྱའོ། །ཞེས་གསུངས་སོ། །ནད་ཀྱི་རིགས་རྐང་བམ་མམ་རྐང་འབམ་ཡོད་པ་དང༌།
བུད་མེད་ཤས་ཆེར་བསྟེན་པས་མཐུ་དང་གཟི་བརྗིད་ཟད་ཅིང་ལུས་མི་བདེ་བ་བུད་མེད་
ཀྱིས་དུབ་པ་དང་མི་བཟོད་པའི་ཁུར་ཐོགས་པ་ཉིད་ཀྱི་ཕྱིར་ཁུར་གྱིས་དུབ་པ་དང༌། མི་
གང་ལམ་དུ་འགྲོ་བ་དྲག་པའི་ཕྱིར་ལམ་གྱིས་ངལ་ཆད་ཅིང་དུབ་པ་རྣམས་དང༌། ཟོས་པ་
ཐམས་ཅད་མ་ཞུ་བར་ཇི་བཞིན་ཐུར་དུ་འབྱུང་བ་ཡ་ཟ་མ་ལུག་དང་། ནད་ལ་སོགས་པས་
ཉམས་པའམ་ཧ་ཅང་རྒས་པས་ཉམས་པ་བཞིན་དུ་ཆུང་ངུ་ཉིད་ནས་བྱ་བ་ཅུང་ཟད་ཀྱང་
བྱེད་མི་ནུས་པ་ལང་ཚོ་ཉམས་པ་གཏའ་གམ་དང་། རྣམ་པ་དེ་ལྟ་བུ་ལག་རྡུམ་ལ་སོགས་
པ་ཡི་མི་རྣམས་ནི་དྲང་སྲོང་ཡང་ཡིན་ལ་ཆེན་པོ་ཡང་ཡིན་པ་ནི་སངས་རྒྱས་ཏེ་དྲང་སྲོང་
ཆེན་པོས་རབ་ཏུ་བྱུང་བ་དང་བསྙེན་པར་རྫོགས་པ་དགག་པ་མཛད་ཅིང་། མཛེས་པའི་
བར་ཆད་དང་བྲལ་བའི་མཛེས་པ་རབ་ཏུ་དབྱུང་བ་དང་། སྐྱེ་བའི་བར་ཆད་དང་བྲལ་བའི་
ཡོངས་སུ་དག་པ་བསྙེན་པར་རྫོགས་པར་རྫོགས་པའི་སངས་རྒྱས་ཀྱིས་རབ་ཏུ་མཁྱེན་ཏེ།
རྫུན་མི་གསུང་པས་ན་བདེན་པའི་མཚན་མངའ་བ་ཉིད་ཀྱིས་བཀའ་བསྩལ་ཏོ། །དེ་ལ་ལག་
སོར་ཟླུམ་པོ་ལ་སོགས་པ་དེ་རྣམས་བར་ཆད་ཐུན་མོང་ཡིན་ཡང་རབ་བྱུང་གི་སྐབས་ཁོ་ན་
ལས་བསྙེན་རྫོགས་ཀྱི་སྐབས་སུ་མི་འདྲི་བས་བཀོལ་བ་མ་སྦྱར་བ་ཡིན་ནོ། །གོང་དུ།
མཛེས་པ་རབ་ཏུ་དབྱུང་བ་དང༌། །ཞེས་པས་སྐྱེ་བའི་བར་ཆད་དང་བྲལ་བའི་ཡོངས་སུ་
དག་པ་རབ་ཏུ་དབྱུང་བར་མཚོན་ནས་ཤེས་དགོས་ལ། ཡོངས་སུ་དག་པ་བསྙེན་རྫོགས་
པར། །ཞེས་པས་མཛེས་པ་བསྙེན་པར་རྫོགས་པར་མཚོན་ནས་ཤེས་དགོས་སོ། །བར་
ཆད་མེད་པ་རྣམས་ནི་རབ་ཏུ་བྱུང་བ་དང་བསྙེན་པར་རྫོགས་རུང་བར་བསྡུ་བར་བྱ་བའི་
སྐབས་རྫོགས་ཏེ། རབ་ཏུ་འབྱུང་བའི་གཞི་རྫོགས་སོ།། །།
གཉིས་པ་ཕྲན་ཚོགས་ཀྱི་སྐབས་ནས་འབྱུང་བ་ལ་གཉིས། ཐུན་མོང་བའི་སྤྲོས་པ། བུད་
མེད་ཀྱི་ཆོ་གའི་ཁྱད་པར་རོ། །དང་པོ་ལ་གཉིས། སྡོམ་པ་མ་འཐོབ་པ་ཐོབ་པར་བྱེད་པའི་
ཆོ་གའི་སྤྲོས་པ། ཐོབ་པ་མི་ཉམས་པར་སྲུང་བའི་སྤྲོས་པའོ། །དང་པོ་ལ་གསུམ། འགལ་

རྐྱེན་བར་ཆད་ཀྱི་སྤྲོས་པ། དངོས་གཞི་མཇུག་དང་བཅས་པའི་སྤྲོས་པ། སྦྱོར་བའི་ཆོ་གའི་
སྤྲོས་པའོ། །དང་པོ་ལ་གཉིས། མ་བྱུང་བ་དགག་པ་དང་། བྱུང་བ་འཁོར་དུ་མི་གཞག་པའོ། །
དང་པོ་ལ་བཞི། ཕ་མས་མ་གནང་བས་མཚོན་པ། བུ་ལོན་ཅན་གྱིས་མཚོན་པ། བྲན་
གྱིས་མཚོན་པ། ལག་རྡུམ་ལ་སོགས་པས་མཚོན་པའོ། །དང་པོ་ནི། བཀོལ་བ་རྒྱལ་པོས་
བཀྲབས་པའོ། །རྒྱལ་པོས་མ་གནང་བ་ཡུལ་ཐག་མི་རིང་བའོ། །ཞེས་གསུངས་ཏེ།
བཀོལ་བ་རྒྱལ་པོས་བཟང་བར་བཀྲབས་པ་སྟེ་བཟང་བར་བཏོན་པ་ལ་སྦྱར་བར་བྱའོ། །
དེའང་རབ་ཏུ་འབྱུང་བའི་ཕྱིར་ཉེ་བར་འོངས་པ་ལ་རྒྱལ་པོས་བཀྲབས་པ་མ་ཡིན་ནམ་
ཞེས་དྲི་བར་བྱ་ཞིང་བསྙེན་པར་རྫོགས་པར་བྱེད་པ་དག་གིས་ཀྱང་ངོ༌། །རྒྱལ་པོས་
བཀྲབས་པ་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱའོ་ཞེས་སྦྱར་རོ། །མཚོན་
པའི་དོན་ནི་རྗེ་དཔོན་གྱིས་བཀྲབས་པའོ། །རྒྱལ་པོས་བཀྲབས་པ་ཐམས་ཅད་རབ་ཏུ་མི་
དབྱུང་ངམ་ཞེ་ན། རྒྱལ་པོས་རབ་ཏུ་འབྱུང་བར་མ་གནང་བ་རྒྱལ་པོ་དེའི་ཚིག་དངོས་སམ་
བརྒྱུད་པས་འདའ་མི་ནུས་པའི་ཡུལ་ཐག་མི་རིང་བ་ན་གནས་པ་ནི་རབ་ཏུ་དབྱུང་བ་དང་
བསྙེན་པར་རྫོགས་པར་མི་བྱའོ། །རྒྱལ་པོས་གནང་ངམ་ཡུལ་ཐག་རིང་ན་རབ་ཏུ་དབྱུང་དུ་
རུང་ཞེས་ཤུགས་ཀྱིས་བསྟན་ཏོ། །གཉིས་པ་ནི། བཀོལ་བ་ཆོམ་རྐུན་པར་གྲགས་པའོ། །
ཞེས་གསུངས་ཏེ། བཀོལ་བ་ཡུལ་དུས་དེ་ན་ཆོམ་རྐུན་པར་གྲགས་པ་ལ་སྦྱར་བར་བྱའོ། །
གྲགས་པ་ནི་ཀུན་ཀྱིས་ཤེས་པ་སྟེ། མ་གྲགས་ན་ཉེས་པ་མེད་དེ། ཕྲན་ཚེགས་ལས། ཆོམ་
རྐུན་པ་ཡིན་པར་མངོན་པ་རབ་ཏུ་དབྱུང་བར་མི་བྱའི། མངོན་པ་མེད་ན་ནི་རབ་ཏུ་དབྱུང་
བར་བྱའོ་ཞེས་གསུངས་པའི་ཕྱིར་རོ། །བཀོལ་བ་སྦྱར་ཚུལ་གོང་བཞིན་ནོ། །གསུམ་པ་ནི།
ལྷམ་མཁན་དང་གདོལ་པ་དང་གཡུང་པོ་དང་དེ་ལྟ་བུ་རབ་ཏུ་དབྱུང་བར་མི་བྱའོ། །ཞེས་
གསུངས་ཏེ། ཀོ་ལྤགས་མཁན་ནམ་ལྷམ་མཁན་དང་། རིགས་ངན་བཤན་པའི་རིགས་སྟེ་
གདོལ་བ་དང་། བ་ལང་དང་བྱ་དང་སྡིག་སྤུར་དང་སྦལ་ལྕོང་ལ་སོགས་པ་འཆའ་ཞིང་ཟ་
བའི་རིགས་གཡུང་པོ་དང་། གང་གི་ཁྱིམ་དུ་རིགས་བཟང་པོ་རྣམས་ཀྱིས་ཟན་བཟའ་བར་

མི་བྱ་བའི་རིགས་ངན་དེ་ལྟ་བུ་རབ་ཏུ་དབྱུང་བར་མི་བྱའོ། །དེ་དག་བར་ཆད་ཐུན་མོང་པ་
ཡིན་ཡང་རབ་བྱུང་གི་སྐབས་ཁོ་ན་ལཾས་བསྙེན་རྫོགས་ཀྱི་སྐབས་སུ་མི་དྲི་བས་བཀོལ་བ་
མ་སྦྱར་བ་ཡིན་ནོ། །བཞི་པ་ནི། ལག་རྡུམ་ལ་སོགས་པ་ནི་མཚོན་པ་ཡིན་ནོ། །སྐྱ་སེར་
དང་ནི་སྐྲ་སེར་སྐྱ། །དེ་བཞིན་སྐྲ་ནི་ལྗང་གུ་ཁ། །མི་རྣམས་སྐྱ་ནི་དཀར་བ་དང་། །གླང་
ཆེན་སྐུ་འདྲ་སྐུ་མེད་དང་། །མགོ་འབར་འབུར་ཅན་གླང་པོ་ཆེ། །ཧ་ཅང་སྦོམ་དང་ལུས་
གླེབས་འདྲ། །བོང་བུ་ཕག་གི་མགོ་ལྟ་བུ། །མགོ་གཉིས་པ་དང་མགོ་ཆུང་དང་། །གླང་
ཆེན་རྣ་འདྲ་རྟ་རྣ་འདྲ། །བ་གླང་སྣ་འདྲ་སྤྲེའུ་རྣ་འདྲ། །བོང་བུའི་སྣ་འདྲ་ཕག་སྣ་འདྲ། །རྣ་
གཅིག་པ་དང་རྣ་མེད་དང་། །མིག་དམར་ཧ་ཅང་མིག་ཆེ་དང་། །མིག་ཆུང་མིག་ཧ་ཅང་
སེར། །ཤེལ་མིག་མིག་ཆུ་བུར་ལྟ་བུ། །མིག་གཅིག་པ་དང་མིག་མེད་དང་། །གླང་ཆེན་སྣ་
འདྲ་རྟ་སྣ་འདྲ། །བ་ལང་སྣ་འདྲ་སྤྲེའུ་སྣ་འདྲ། །བོང་བུའི་སྣ་འདྲ་ཕག་སྣ་འདྲ། །སྣ་
སྦུགས་གཅིག་དང་སྣ་མེད་དང་། །གླང་ཆེན་ཀོས་འདྲ་རྟ་ཀོས་འདྲ། །བ་ལང་ཀོས་འདྲ་
སྤྲེའུ་ཀོས་འདྲ། །བོང་བུའི་ཀོས་འདྲ་ཕག་ཀོས་འདྲ། །ཀོས་སྨྱུང་དང་ནི་ཀོས་མེད་དང་། །
གླང་ཆེན་སོ་འདྲ་རྟ་སོ་འདྲ། །བ་ལང་སོ་འདྲ་སྤྲེའུའི་སོ་འདྲ། །བོང་བུའི་སོ་འདྲ་ཕག་སོ་
འདྲ། །སོ་གཅིག་པ་དང་སོ་མེད་དང་། །མགུལ་རིང་ཆེས་དང་མཇིང་ནུབ་དང་། །ཕྱག་
མིག་དང་ནི་ཆེས་སྒྱུར་དང་། །ཕོ་མཚན་ཆད་དང་རླིག་རླུགས་དང་། །ཚིག་གཅིག་དང་ནི་
རླག་མེད་དང་། །ཧ་ཅང་རིང་དང་ཧ་ཅང་ཐུང་། །སྐེམ་པོ་མ་འོས་ངལ་རྐྱེན་དང་། །ཤ་
མདོག་ཁ་དོག་རྣམ་བཞི་དང་། །དེ་བཞིན་གྱོལ་པོ་ལུས་ཉམས་པའོ། །རྣམ་པ་དེ་ལྟ་བུ་
དག་གིས་དགག་པ་དེ་ཡང་རབ་ཏུ་གཟུང་བར་བྱའོ། །ཞེས་གསུངས་ཏེ། སྔར་གཞིའི་
སྐབས་སུ་ལག་རྡུམ་དག་དང་རྐང་རྡུམ་དང་། ཞེས་པ་ལ་སོགས་པ་གཏའ་གམ་ཡན་ཆད་
བསྡུས་པ་ནི་མཚོན་པ་ཙམ་ཡིན་གྱི་མཛེས་པའི་བར་ཆད་དེ་དག་ཁོ་ནར་གྲངས་ངེས་པ་མ་
ཡིན་ནོ། །མཚོན་པའི་དོན་ནི་འདི་ལྟར་མི་གང་དག་ངོ་བོ་ཉིད་ཀྱིས་སྐྲ་སེར་བ་ཡུང་བ་སྟེ་
སྒ་སེར་གྱིས་ཁ་བསྒྱུར་བ་ལྟ་བུ་དང་ནི་སེང་གེའི་སྒྲ་ལྟ་བུའི་སྐྱ་སེར་སྐྱ་དང༌། དེ་བཞིན་དུ་

སྐུ་ནི་ངོ་བོ་ཉིད་ཀྱིས་ལྗང་གུ་ཡི་ཁ་དོག་དང་ལྡན་པ་དང་། རྒས་ནས་མགོ་སྐྱར་གྱུར་པ་
ལཾས་གཞན་མི་རྣམས་ཕལ་ཆེར་གྱི་སྐུ་ནི་ཐོག་མ་མའི་མངལ་ནས་དཀར་བ་དང་། མི་གང་
དག་གི་སྐྲ་སྲབ་ཅིང་རྩུབ་ལ་གཤོར་བོ་གླང་ཆེན་གྱི་སྐུའམ་སྤུ་དང་འདྲ་བ་དང་མགོ་ཟངས་
མའི་བུམ་པ་ལྟར་སྐྲ་མེད་པ་དང༌། མགོ་ལ་འབུརཾ་གསུམ་མམ་བཞི་ཡོད་པའི་འབར་
འབུར་ཅན་དང་ལུས་ལ་ལྟོས་ཏེ་མགོ་ཧ་ཅང་ཆེ་བ་གླང་པོ་ཆེ་དང་འདྲ་བ་དང་། འདི་ལ་
མཁས་པ་བུ་སྟོན་གྱིས་མཛད་པའི་འགྲེལ་པར། ལུས་ལ་ལྟོས་ན་མགོ་ཆེས་པས་ཀླད་པོ་ཆེ།
ཞེས་ཀྱང་གསུངས། ལུས་ཧ་ཅང་སྦོམ་པས་ལས་སུ་མི་རུང་བ་དང་ལུས་འབྲས་ཐུག་པོ་
ཆེའི་སྲུས་ཏེ་སྨིན་ལ་ཁད་པའི་འབྲས་ཐུག་པོ་ཆེའི་འབྲུ་རྡོག་གཏུན་བུ་དག་གིས་གླེབས་པ་
དང་འདྲ་བར་ལེབ་ལེབ་མོ་དང༌། ལས་ཚུལ་བསམ་གྱིས་མི་ཁྱབ་པས་མི་གང་དག་གི་
མགོ་བོང་བུ་དང་ཕག་གི་མགོ་ལྟ་བུ་དང་། ལུང་ལས་སྔོན་ཤང་ཤང་ཏེའུ་གཅིག་ལ་མགོ་
གཉིས་ཡོད་པར་གསུངས་པ་ལྟ་བུ་མིའི་ལུས་གཅིག་ལ་མགོ་གཉིས་ཡོད་པ་དང་དཔྲལ་བ་
ཡན་ཆད་མཚོག་མ་མེད་པའི་མགོ་ཆུང་དང་། མི་གང་དག་གི་རྣ་བ་གླང་ཆེན་གྱི་རྣ་བ་དང་
འདུ་བ་དང་རྟ་ཡི་རྣ་བ་འདུ་བ་དང་། བ་གླང་གི་རྣ་བ་འདྲུ་བ་དང་སྤྲེའུ་རྣ་བ་འདུ་བ་དང་།
བོང་བུའི་རྣ་བ་འདུ་བ་དང་ཕག་གི་རྣ་བ་འདུ་བ་དང་། རྣ་བ་གཅིག་ཡོད་པ་དང་རྣ་བ་མེད་
པ་དང་། མི་གང་དག་གི་མིག་ཙན་དན་དམར་པོ་ལྟར་ཁ་དོག་དམར་བ་དང་མིག་ཚད་
ལས་འདས་ཏེ་མིག་རྐོང་ཡང་ཆེ་ལ་མིག་འབྲས་ཀྱང་ཆེ་བའི་ཧ་ཅང་མིག་ཆེ་དང་། མི་ག་
ཆུང་མིག་ནི་མིག་ཆུང་སྟེ་ཚིགས་བཅད་བསྡེབ་པའི་ངོར་ཚག་ལྷག་པོ་བཅུག་པ་ཡིན་པར་
གསུངས་སོ། །དེའང་རང་གི་རྣམ་བཤད་ཀྱི་མདོ་རྩ་བ་ལས། མིག་ཆུང་མིག་ནི་ཧ་ཅང་སེར། །
ཞེས་འབྱུང་ངོ༌། །དེས་ན་མིག་ཧ་ཅང་ཆུང་ཞིང་ཟླུམ་པ་དང་མིག་ལ་ཁ་དོག་དམར་སེར་
འདྲེས་མ་ཡོད་པས་ཧ་ཅང་སེར་བ་དང་། མིག་ནོར་བུ་ཕལ་བ་མཆིང་བུ་ལྟར་འཚེར་བ་
ཤེལ་མིག་དང་མིག་ཆུའི་ཆུ་བུར་ལྟ་བུ་ཕྱི་རོལ་ཏུ་རྡོལ་བ་དང༌། མིག་ཞར་བ་ལས་གཞན་
དང་པོ་སྐྱེས་པ་ཉིད་ནས་མིག་ཡ་གཅིག་པ་དང་མིག་གཏན་ནས་མེད་པ་དང༌། མི་གང་

དག་གི་སྣ་གླང་ཆེན་སྣ་འདྲ་རྟ་སྣ་འདུ་བ་དང་། བ་ལང་སྣ་འདུ་སྤྲེའུ་སྣ་འདྲུ་བ་དང་། བོང་
བུའི་སྣ་འདུ་ཕག་སྣ་འདུ་བ་དང༌། སྣའི་བུ་ག་གཅིག་ལཾས་མེད་པ་སྣ་སྦུགས་གཅིག་པ་
དང་སྣ་གཏན་ནས་མེད་པ་དང་། ཀོས་ཀོ་ཞེས་པ་ནི་ཁའི་མ་མགལ་གྱི་སྣེ་འབུར་བོའི་མིང་
སྟེ། ཡུལ་སྐད་དུ་མ་ནེ་ཟེར་བ་དེ་ཡིན། མི་གང་དག་གི་ཀོས་ཀོ་གླང་ཆེན་ཀོས་འདུ་རྟ་
ཀོས་འདུ་བ་དང༌། བ་ལང་ཀོས་འདྲ་སྤྲེའུ་ཀོས་འདུ་བ་དང༌། བོང་བུའི་ཀོས་འདུ་ཕག་
ཀོས་འདྲ་བ་དང༌། ཀོས་ཀོ་གཡས་པའམ་གཡོན་པ་གཅིག་ཁོ་ན་ཡོད་པའམ་ཀོས་ཀོ་
མདུང་རྩེ་ལྟ་བུར་འདུག་པའི་ཀོས་སྨྱུང་དང་ནི། དེའང་སྨྱུང་ཞེས་པ་ནི་ཉུང་བའི་དོན་དང་
རྩེ་མོ་རྣོ་བའི་དོན་ལ་འཇུག་པར་བཤད་དོ། །སློབ་དཔོན་པྲ་ཛྷཱ་ཀ་རས་མཛད་པའི་མདོ་རྩ་
བའི་འགྲེལ་པར། ཀོ་སྐོ་གཅིག་ཅེས་པ་ནི་ཀོ་སྐོ་མདུང་རྩེ་ལྟ་བུར་འདུག་པའོ། །ཞེས་
གསུངས་སོ། །ཀོས་ཀོ་གཏན་ནས་མེད་པ་དང། མི་གང་དག་གི་སོ་གླང་ཆེན་སོ་འདུ་རྟ་སོ་
འདུ་བ་དང་། བ་ལང་སོ་འདུ་སྤྲེའུ་སོ་འདུ་བ་དང་། བོང་བུའི་སོ་འདུ་ཕག་སོ་འདུ་བ་དང་།
སོའི་བར་མེད་པའམ་སོ་གཅིག་པུ་ཀེ་རེ་འདུག་པའི་སོ་གཅིག་པ་དང་སོ་གཏན་ནས་མེད་
པ་དང་། མགུལ་བ་ཧ་ཅང་རིང་ཆེས་པ་དང་མགུལ་བ་མེད་ཅིང་མགོ་ཐལ་གོང་ངམ་ཕྲག་
གོང་ལ་འབྱར་བའི་མཇིང་ནུབ་དང༌། མགོ་མདུན་དུ་གུག་སྟེ་མིག་ཕྲག་པ་དང་མཉམ་
པས་སམ་ཡང་ན་ཕྲག་པའི་ཕྱོགས་ཁོ་ན་ན་མིག་ཡོད་པ་ཕྲག་མིག་དང་ནི་ཆེས་སྒྲུར་བས་
མི་མཛེས་པ་དང༌། མ་ནིང་གི་ཉེས་པ་མི་བསྟེན་པའི་ཕོ་མཚན་ཆད་པ་ཙམ་དང་རླིག་པ་
རླུང་གིས་རླུགས་པ་སྟེ་ཐུར་དུ་འཕྱང་བ་དང༌། རླིག་པའི་འབྲས་བུ་ཡ་གཅིག་ཡོད་པ་དང་
ནི་རླིག་པ་གཏན་ནས་མེད་པ་དང༌། ཚད་ལས་ཤིན་ཏུ་འདས་པའི་ལུས་བོང་ཧ་ཅང་རིང་
བ་དང་ལུས་བོང་ཧ་ཅང་འབོལ་བུ་ཐུང་བ་དང་། འོ་ན་སྔར་བཤད་པའི་མིའུ་ཐུང་དང་ཁྱད་
པར་ཅི་ཡོད་ཅེ་ན། མིའུ་ཐུང་ནི་མགོ་ལུས་ཚད་དུ་ལོང་ཡང་རྐང་ལག་ཐུང་བ་ལ་མིའུ་ཐུང་
ཞེས་འཇིག་རྟེན་ན་གྲགས་པ་དེ་ཡིན་ལ་ཧ་ཅང་ཐུང་བ་ནི་ལུས་དང་རྐང་ལག་ཐམས་ཅད་
ཐུང་དུ་བ་སྟེ། འགྲེལ་ཆུང་ལས། ལུས་དང་རྐང་ལག་ཐམས་ཅད་ཐུང་ངུ་ཞེས་གསུངས་པ་

ལྟར་རོ། །ཤ་ཆུང་ཞིང་རིད་པས་ལུས་སྐེམ་པོ་དང་ཧ་ཅང་ཤ་ཆེ་ཞིང་ཚོ་བས་རྩོལ་བ་ཆུང་
ངུས་ཀྱང་དབུགས་བརྩེགས་པ་མུ་འོས་པར་ངལ་རྐྱེན་དང་། ཤ་མདོག་ཧ་ཅང་སྔོ་བ་དང་
སེར་བ་དང་དཀར་བ་དང་དམར་བས་མི་མཛེས་པའི་ཁུ་དོག་རྣམ་པ་བཞི་དང་། དམར་
སེར་དང་དཀར་སྔོན་བཞི་ཁྲ་བོར་འདུག་པའི་མི་མཛེས་པའང་དེ་བཞིན་ནོ། །ལྷའི་ཁ་དོག་
ལྟ་བུའི་མཛེས་པ་ནི་མ་བཀག་གོ །དེ་བཞིན་དུ་རྐང་པ་ཆག་གམ་རྐང་པ་ས་ལ་དྲུད་ནས་
འགྲོ་བ་གྱོལ་པོ་སྟེ། ལུང་ཕྲན་ཚེགས་ཀྱི་འགྲེལ་པ་ལས། གྱོལ་པོ་ནི་རྐང་པ་ཆག་པ་དག་
གམ་རྐང་པ་ས་ལ་དྲུད་པ་དག་ཡིན་ནོ། །ཞེས་གསུངས་པ་ལྟར་རོ། །རྐང་པ་གཉིས་ཧ་
ཅང་གདངས་ཏེ་འགྲོ་བའམ་ཡང་ན་རྐང་པ་གཅིག་གི་སྟེང་དུ་གཅིག་འདོར་ཞིང་འགྲོ་བའི་
ལུས་ཉམས་པའོ། །ལག་རྡུམ་ལ་སོགས་པ་འབའ་ཞིག་ཏུ་མ་ཟད་སྐྱ་སེར་ལ་སོགས་པ་
རྣམ་པ་དེ་ལྟ་བུ་དག་གི་དགག་པ་དེ་ཡང་དགག་པ་ཉིད་དུ་རབ་ཏུ་གཟུང་བར་བྱའོ། །དེ་
དག་བར་ཆད་ཐུན་མོང་ཡིན་ཡང་རབ་བྱུང་གི་སྐབས་ཁོ་ན་ལས་བསྙེན་རྫོགས་ཀྱི་སྐབས་
སུ་མི་དྲི་བས་བཀོལ་བ་མ་སྦྱར་བ་ཡིན་ནོ། །གཉིས་པ་བྱུང་བ་འཁོར་དུ་མི་བཞག་པ་ནི།
རིགས་དང་ལུས་ལ་སྐྱོན་ཆགས་པ་རབ་ཏུ་བྱུང་བ་ནི་ཉེ་བར་གཞག་པར་མི་བྱའོ། །ཞེས་
གསུངས་ཏེ། ལྷམ་མཁན་ལ་སོགས་པ་རིགས་ལ་སྐྱོན་ཆགས་པ་དང༌། ལག་རྡུམ་ལ་
སོགས་པ་དབྱིབས་དང་ཤ་མདོག་ཁ་དོག་རྣམ་བཞི་ལ་སོགས་པ་ཁ་དོག་སྟེ་ལུས་ལ་
དབྱིབས་དང་ཁ་དོག་གཉིས་ཀྱིས་སྐྱོན་ཆགས་པ་རང་ངམ་གཞན་གྱིས་རབ་ཏུ་བྱུང་ཟིན་པ་
བསྙེན་པར་རྫོགས་ཟིན་པ་ནི་འཁོར་དུ་ཉེ་བར་གཞུག་པར་མི་བྱའོ། །དེ་དག་ནི་མཁན་
པོས་མི་བསྲེལ་ལ། དགེ་འདུན་གྱིས་ཀྱང་སྤང་དགོས་སོ། །གལ་ཏེ་དེ་ལྟ་བུའི་འཁོར་མ་
དག་པ་ཉེ་བར་འཇོག་ན་ཉེས་བྱས་འབྱུང་བར་གསུངས་སོ། །གཉིས་པ་དངོས་གཞི་
མཇུག་དང་བཅས་པའི་སྤྲོས་པ་ནི། དུ་མ་མཁན་པོ་གཅིག་པ་གསུམ་མན་ཆད་ཚིག་
གཅིག་གིས་བསྙེན་པར་རྫོགས་པར་བྱར་རུང་ངོ་། །དུས་མཉམ་པ་རྣམས་ནི་གཅིག་ལ་
གཅིག་ཕྱག་མི་བྱའོ། །སྔར་འོངས་པ་དང་པོ་ཡིན་ནོ། །ཞེས་གསུངས་ཏེ། དཀྱིར་འཁོར་

བའི་མཚམས་ནང་གཅིག་ཏུ་བསྙེན་པར་རྫོགས་པར་འདོད་པ་དུ་མ་མཁན་པོ་གཅིག་པ་
ལས་དུས་གཅིག་ཏུ་གྲངས་གསུམ་མན་ཆད་གསོལ་བཞིའི་ལས་ཀྱི་ཚིག་གཅིག་གིས་
བསྙེན་པར་རྫོགས་པར་བྱར་རུང་ངོ༌། །མཚམས་ནང་གཅིག་པོ་དེར་གསུམ་ལས་ལྷག་པ་
བཞི་ལ་སོགས་པ་ནི་ད་ལྟར་གྱི་ཆོ་ག་གསོལ་བཞིའི་ལས་ཀྱི་ཚིག་གཅིག་གིས་ཅིག་ཆར་
བསྙེན་པར་རྫོགས་པར་བྱར་མི་རུང་སྟེ། ལུང་ལས། ཚོགས་ཀྱིས་ཚོགས་ཀྱི་ལས་དག་མི་
བྱའོ། །ཞེས་གསུངས་པའི་ཕྱིར་རོ། །དེའང་ཚོགས་ཀྱིས་ཚོགས་ལ་ལས་མི་བྱ་བ་ནི་དགེ་
འདུན་གྱི་དབྱེན་མི་འབྱུང་བའི་དོན་དུ་སྟེ། མཚམས་ནང་གཅིག་ཏུ་ལས་བྱེད་པ་པོ་དགེ་
འདུན་དུ་ལོངས་པས། བྱ་ཡུལ་དགེ་འདུན་དུ་ལོངས་པ་ལ་ལས་བྱེད་ན། དེ་གཉིས་ཀ་
ཚོགས་སུ་ལོངས་པའི་དགེ་འདུན་གྱི་སྡེ་རིས་གཉིས་སུ་གྱུར་པའི་དབྱེན་འབྱུང་ཉེན་ཆེ་བས་
དེ་དགག་པའི་དོན་དུ་ཚོགས་ཀྱིས་ཚོགས་ལ་ལས་མི་བྱ་བའི་བཅས་པ་མཛད་དོ། ། །
མཚམས་ཐ་དད་ཡིན་ན་དཔེར་ན་མཚམས་གཉིས་སུ་དགེ་འདུན་ཚོགས་པ་ཐ་དད་པ་
གཉིས་བཀོད་དེ་ལས་བྱེད་པས་བར་གྱི་མཚམས་མནན་ཏེ་ལས་རྗོད་ན། བསྒྲུབ་བྱ་
གཉིས་གཉིས་ཏེ་བཞི་ཅིག་ཆར་བསྙེན་པར་རྫོགས་པར་བྱར་རུང་སྟེ། ཞུ་བ་ལས། བཙུན་
པ་གསོལ་བ་གཅིག་དང་ལས་གཅིག་གིས་གང་ཟག་བཞི་བསྙེན་པར་རྫོགས་པར་བགྱིད་
ན་ལས་ཀྱང་བགྱིས་ལ་དགེ་སློང་དེ་དག་ཀྱང་འདས་པ་དང་བཅས་པར་མི་འགྱུར་བ་
མཆིས་སམ། ཨུ་པཱ་ལི་ཡོད་དེ། ལས་བྱེད་པའི་དགེ་སློང་གིས་མཚམས་མནན་ཏེ་འདུག་
ལ་གཉིས་ནི་མཚམས་ཀྱི་ནང་དུ་བཞག གཉིས་ནི་མཚམས་ཀྱི་ཕྱི་རོལ་ཏུ་བཞག་སྟེ་ལས་
བྱས་ནའོ། །ཞེས་གསུངས་པའི་ཕྱིར་དང་། དེ་བཞིན་དུ་དགེ་འདུན་ཚོགས་པ་ཐ་དད་པ་
བཞིས་བསྒྲུབ་བྱ་གསུམ་གསུམ་སྟེ་བཅུ་གཉིས་དུས་གཅིག་ཏུ་བསྙེན་པར་རྫོགས་པར་
བྱེད་པ་ལ་ལས་བྱེད་པ་གཅིག་གིས་ལས་མཚམས་བཞི་པོ་མནན་ནས་ལས་རྗོད་ན་ཆོག་
པར་ཡང་དེ་ལས་གསུངས་སོ། །དེ་ལས་གཞན་ཀརྨ་ཀམ་ཚང་པ་རྣམས་ཀྱིས་སྔོན་གྱི་
འདུལ་བ་འཛིན་པ་རྡོ་རྗེ་གཞོན་ནུའི་ཕྱག་ལེན་ཡིན་ཟེར་ནས་བསྒྲུབ་བྱ་བཅུའམ་ཉི་ཤུ་ལ་

སོགས་པ་ལ་དང་པོ་མཁན་པོས་བྱ་བ་དུས་གཅིག་ཏུ་མཛད་ནས་ལས་དངོས་གཞི་ལ་
བསྒྲུབ་བྱ་དུ་ཡོད་སུམ་ཚན་བྱས་པའི་བར་ཐག་པས་བསྐོར་ནས་ཐག་པའི་སྣེ་ལ་དགེ་
འདུན་བཞུགས་ནས་ཆོ་ག་ལན་ཅིག་བྱས་པས་ཐམས་ཅད་ལ་སྡོམ་པ་ཅིག་ཆར་དུ་སྐྱེ་བར་
འདོད་པ་ཐག་རྒྱ་མ་ཞེས་གྲགས་པ་དང༌། འབྲེ་གཞོན་ཚུལ་བྱ་བས་ཁམས་སུ་བླ་ཆེན་གྱི་
མཁན་བུ་ཡ་ཟི་བོན་སྟོན་ལ་བསྙེན་རྫོགས་ཞུས་པས། དེར་བས་ཟེར་ནས་སྒྲུབ་ལོང་མེད་
པར་འདས་པས། ང་ལ་བསྙེན་རྫོགས་ཀྱི་སྡོམ་པ་ཐོབ་སྟེ། མཁན་པོས་དེར་བས་གསུངས་
པའི་ཕྱིར་ཞེས་ཟེར་ཞིང་། དེས་མཁན་པོ་བྱས་ནས་རྫོགས་པ་རྣམས་ལ་དེར་བས་ཀྱི་
བསྙེན་རྫོགས་སུ་གྲགས། ཡང་འ་ཞ་ཡེ་ཤེས་གཡུང་དྲུང་གིས་ཁམས་སུ་བླ་ཆེན་པོའི་
མཁན་བུ་ཏྲེ་བོ་མཆོག་བླ་ལ་དགེ་ཚུལ་ཞུས་པས། ངས་ཆུ་གཏོར་བཏང་ལ་འོང་གིས་
གསུངས་ནས་འདས་པས། དེས་སྡོམ་པ་ཆུ་གཏོར་བཏང་ལ་འོང་གིས་ཟེར་བ་ཙམ་གྱིས་
ཐོབ་པར་བཏགས་ནས། དགེ་ཚུལ་ཆུ་གཏོར་མ་ཟེར་བ་སོགས་ནི་འདུལ་བ་ལུང་དང་
འགལ་བ་སོགས་མི་འཐད་ཚུལ་སྔོན་གྱི་མཁས་པ་དུ་མས་གསུངས་ཟིན་པ་ལྟར་ཤེས་
དགོས་སོ། །གཞན་ཡང་དགེ་ཚུལ་གྱི་དགག་དབྱེ་དང་གསོ་སྦྱོང་གི་ཡོངས་དག་ལེན་པ་
སོགས་ལ་སུམ་ཚན་བྱེད་པ་བཞིན་དགེ་ཚུལ་བསྒྲུབ་པ་ལའང་བསྒྲུབ་བྱ་ཚོགས་སུ་མ་
ལོངས་པ་ཞིག་དགོས་ཏེ། འགྲེལ་ཆུང་ལས། དགེ་སྦྱོང་ཡང་རུང་། དགེ་སློང་ཡང་རུང་སྟེ།
གསུམ་མན་ཆད་ལྷན་ཅིག་འབྱུང་དུ་རུང་གི་བཞི་ཡན་ཆད་རབ་ཏུ་བྱུང་བ་དང་བསྙེན་པར་
རྫོགས་པར་མི་རུང་ཞེས་ཡུལ་དགེ་སྦྱོང་ཡང་གསུམ་ཡན་ཆད་མི་རུང་བར་གསུངས་པའི་
ཕྱིར་རོ། །དེ་བཞིན་དུ་རབ་ཏུ་འབྱུང་བ་ལ་དང་པོ་བར་ཆད་འདྲི་ཞིང་དགེ་བསྙེན་སྒྲུབ་
སྐབས་ཡང་བསྒྲུབ་བྱ་ཚོགས་སུ་མ་ལོངས་པ་ཞིག་དགོས་པར་དགེ་ཚུལ་སྒྲུབ་པ་ལ་ཚོགས་
སུ་མ་ལོངས་པ་དགོས་པ་འདིས་གནད་ཀྱིས་ཤེས་སོ། །དེ་དག་གི་བསྙེན་བཀུར་གྱི་
གནས་དང་གནས་མ་ཡིན་པ་གང་ཡིན་ཞེ་ན། སྡོམ་པ་མཉམ་ཞིང་སྡོམ་པ་ཐོབ་པ་དུས་
མཉམ་པ་རྣམས་ནི་ཕན་ཚུན་གཅིག་ལ་གཅིག་ཕྱག་མི་བྱའོ། །འོ་ན་དུས་མཉམ་པ་རྣམས་

ཀྱི་གྲལ་གྱི་གོ་རིམ་དང་རྙེད་པ་དང་ལས་སུ་བསྐོ་བ་དག་ལ་ཇི་ལྟར་ཡིན་ཞེ་ན། གང་སྔར་
འོངས་པ་དེ་གྲལ་དང་རྙེད་པ་བླང་བ་ལ་དང་པོ་སྟེ་སྔོན་མ་ཡིན་ནོ། །དེའི་ཤུགས་ཀྱིས་
ལས་སུ་བསྐོ་བ་ལ་ཕྱིས་འོངས་པ་དེ་སྔར་བསྐོ་བར་བྱའོ་ཞེས་བསྟན་པར་ཊི་ཀ་ལས་
གསུངས་སོ། །འོན་ཀྱང་ཕྲེང་རྒྱུད་ལས། རྙེད་པ་གྲལ་རིམ་བཞིན་དུའོ། །ལས་བསྐོས་པ་
ནི་དེ་དག་ལ། །སྐུལ་བྱེད་དབང་གིས་རིམ་པ་བཞིན། །ཞེས་གསུངས་སོ། །གསུམ་པ་
སྦྱོར་བའི་ཆོ་གའི་སྤྲོས་པ་ལ་གཉིས། རྟགས་ཉམས་པ་སྤང་བ་དང་། བར་ཆད་སྤང་བའོ། །
དང་པོ་ལ་གཉིས། ལུས་ཀྱི་རྟགས། སྣོད་སྤྱད་ཀྱི་རྟགས་སོ། །དང་པོ་ལ་གཉིས། སྐྲ་སྤུ་
སེན་མོ་བྲེག་པའི་ཆོ་ག ཁྲུས་ཀྱི་ཆོ་ག་ཞར་བྱུང་དང་བཅས་པའོ། །དང་པོ་ནི། དགོན་པ་
པས་སྒྲ་སོར་གཉིས་ལས་ལྷག་པར་མི་གཞག་གོ །གྲོང་མཐའ་པས་ནི་དེའི་འོག་མ་ཉིད་
ལས་མི་གཞག་གོ །སྐྲ་བ་ལང་གི་སྤུ་འདྲ་བར་མི་བྲེག་གོ །རྨའི་ཐན་ཀོར་ནི་མ་གཏོགས་
སོ། །གཙུག་ཕུད་བྱེད་དུ་མི་གཞུག་གོ །འདོམས་ཀྱི་སྤུ་འབྲེག་ཏུ་མི་གཞུག་གོ །རྨའི་ཆེད་
དུ་གཞན་གྱིས་མི་འཚོ་ན་མཁས་པ་གནས་བརྟན་གནས་བརྟན་དག་ལ་དྲིས་ཏེ་འབྲེག་ཏུ་
གཞུག་གོ །བྱིན་པའི་སྤུ་འབྲེག་པ་ཡང་དེའི་ཕྱིར་མ་ཡིན་པར་བྱེད་དུ་མི་གཞུག་གོ །ལུས་
གཞན་གྱི་ཡང་མི་བྱའོ། །སེན་མོ་སྤུ་གྲིའི་སོ་ལྟ་བུའམ་སྟེའུའི་ཁ་ལྟ་བུར་བྲེག་པར་བྱའོ། །
དེ་དག་སྤྱིལ་བར་མི་བྱའོ། །དྲི་མ་བསལ་བའི་ཕྱིར་བུད་པར་བྱའོ། །ཆོས་གོས་གྱོན་
བཞིན་དུ་སྐྲ་དང་ཁ་སྤུ་བྲེག་པར་མི་བྱའོ། །སྒྲ་བཟེད་བཅང་བར་བྱའོ། །མེད་ན་རྡུལ་
གཟན་གྱིས་སོ། །བཏིང་བར་ཡང་མི་བྱའོ། །གང་དུ་དགེ་འདུན་ཕྱག་དར་ཕྱགས་པར་
ཡང་མི་བྱའོ། །རྒན་པོ་དང་ནད་པ་དང་རླུང་དང་ཉི་མ་དང་ཆར་བ་དག་ལ་ཁྱམས་ལ་
སོགས་པར་འབྲེག་ཏུ་གཞུག་པར་བྱའོ། །ཕྱོགས་དེར་བྱི་དོར་བྱའོ། །སྒྲ་ནི་ཕྱག་དར་ཁྲོད་
དུ་དོར་རོ། །སེན་མོ་བཅད་པ་ཡང་དེ་བཞིན་ནོ། །དེ་འདོད་ཆགས་དང་བྲལ་བ་མ་ཡིན་ན་
དགེ་སློང་མས་ཞལ་ཏ་མ་བྱས་པར་སྐྱེས་པས་སྐུ་མི་བྲེག་གོ །ཀུན་ཏུ་ཆགས་པར་གྱུར་ན་
ཞལ་ཏ་བྱེད་པ་མོས་རྗེས་སུ་བསྟན་པར་བྱའོ། །དྲན་པ་ཉེ་བར་ཞོག་ཅིག ཅི་རྣག་གི་ལུས་

འདི་ལ་སྙིང་པོ་ཡོད་དམ་ཞེས་སོ། །འབྲེག་མཁན་ལ་ནི་མ་དང་སྲིང་མོ་དང་བུ་མོའི་འདུ་
ཤེས་ཉེ་བར་ཞོག་ཅིག་ཅེས་སོ། །ཞེས་གསུངས་ཏེ། གྲོང་གི་འདུ་འཛིས་དབེན་པའི་
དགོན་པ་པས་སྐྲ་སོར་གཉིས་ལས་ལྷག་པར་མི་གཞུག་གོ །སྐྲ་སྨོས་པས་ཁ་སྤུ་ཡང་གོ་
བས་ཟུར་དུ་མ་སྨོས་སོ། །གྲོང་མཐའ་པས་ནི་སོར་གཉིས་དེའི་འོག་མ་སོར་ཕྱེད་དང་
གཉིས་ཉིད་ལས་ལྷག་པ་སོར་གཉིས་ཀྱི་ཚད་དུ་གྱུར་པ་དེ་ཙམ་མི་གཞུག་གོ །ལྷག་པའི་
ཚད་ནི་སོར་ཕྱེད་དོ། །ལྷག་པ་བཞག་ན་ཁྱིམ་པ་དང་རྟགས་འདྲེས་པར་འགྱུར་བའི་སྐྱོན་
ཡོད་པའི་ཕྱིར་བཀག་གོ །དེ་གཉིས་ནི་འབྲེག་མཁན་དཀོན་མི་དཀོན་གྱི་ཁྱད་པར་ལས་
དེ་ལྟར་རོ། །དེང་སང་གི་རབ་བྱུང་ཤེས་མེད་ཅོལ་ཆུང་ལ་ལས་མཛེས་འདོད་ཀྱིས་སྐྱ་རིང་
པོར་འཇོག་པར་བྱེད་ཀྱང་དེ་ནི་མི་མཛེས་པར་མ་ཟད་མཚང་ཆེ་སྟེ། ཚད་ལས་ལྷག་པའི་
སྐུའི་ཉག་མ་རེ་རེ་བཞིན་དུ་ཉེས་བྱས་རེ་རེ་འབྱུང་བ་དང༌། གཞན་གྱི་མིག་ལྟོས་ལ་མི་
མཛེས་ཤིང་བསྟན་པའི་ཞབས་འདྲེན་དུ་ཡང་གྱུར་པ་ཡིན་པས་ལེགས་སུ་འདོད་པ་དག་
གིས་སྐྲ་རིང་པོར་གཞག་པར་མི་བྱའོ། །དེ་བཞིན་དུ་ཁ་སྤུ་དང་འགྲམ་རྩིད་ཀྱང་མཚུངས་
སོ། །སྐུ་ཇི་ལྟར་བྲེག་ཅེ་ན། སྒྲ་བ་ལང་གི་སྤུ་འདྲ་བར་ཆན་པས་མི་བྲེག་གོ །དེས་ན་སྤྱི་
གྲིས་བྲེག་དགོས་སོ། །དེའང་ཤེར་འབྱུང་གི་མདོ་རྩ་བའི་འགྲེལ་པ་ལས། སྐྲ་བ་ལང་གི་
སྤུ་ལྟར་མི་བཅད་ཅེས་པ་ནི་གྲིའམ་ཆན་པ་གང་གིས་ཀྱང་རུང་སྟེ། བ་ལང་གི་སྤུ་ཙམ་གྱི་
ཚོད་དུ་ལྷག་མ་ཅུང་ཟད་ཡོད་པར་བྲེག་ཏུ་མི་རུང་གི སྤུ་གྲིས་གཏན་ནས་དབྱི་དགོས་པར་
སྟོན་པའོ། །ཞེས་དང་། སློབ་ཕན་རྩ་འགྲེལ་ལས། བ་ལང་སྤུ་བཞིན་སྐྲ་ནི་འབྲེག་པ་
སྤང༌། །ཞེས་བྱ་བ་ལ་བ་ལང་གི་སྤུ་ནི་བ་ལང་སྤུ་སྟེ། དེ་དང་འདྲ་བའི་ཚད་དུ་སྐྲ་འབྲེག་
་ནི་བ་ལང་གི་སྤུ་བཞིན་དུ་སྐྲ་འབྲེག་པ་ཡང་སྤང་བར་བྱ་ཞིང་དོར་བར་བྱའོ་ཞེས་
གསུངས་སོ། །མགོ་ལ་རྨ་ཡོད་དེ་སྤུ་གྲིས་འབྲེག་ཏུ་མི་བདེ་ན། རྨའི་ཐན་ཀོར་རམ་ཉེ་
འཁོར་ནི་ཆན་པས་མི་བྲེག་པ་ལ་མ་གཏོགས་སོ་སྟེ་ཆན་པས་བྲེགས་ཀྱང་རུང་ངོ་ཞེས་པའོ། །
སྐྲ་འབྲེག་མོད་གཙུག་ཕུད་ཅི་ཞེ་ན། འབྲེག་མཁན་ལ་བསྒོས་ནས་དགེ་སློང་རང་ལ་

གཙུག་ཕུད་བྱེད་དུ་མི་གཞུག་གོ །དགེ་སློང་རང་གི་འདོམས་ཀྱི་སྤུ་འབྲེག་མཁན་སོགས་
ལ་འབྲེག་ཏུ་མི་གཞུག་རང་གིས་ཀྱང་མི་བྲེག་གོ །དེའི་དམིགས་བསལ་ནི། གསང་
གནས་ཀྱི་ཉེ་འཁོར་དུ་རྨ་བྱུང་སྟེ་རྨའི་ཆེད་དུ་སྨན་བསྐ་བ་ལྔས་བཀྲུ་བ་ལ་སོགས་པ་
ཐབས་གཞན་གྱིས་མི་འཚོ་ན་སྡེ་སྣོད་འཛིན་པ་མཁས་པ་གནས་བརྟན་གནས་བརྟན་ཏེ་
མཁས་ཤིང་བསླབ་པ་རྒན་པ་གཉིས་ཡན་ཆད་དག་ལ་དྲིས་ཏེ་འདོམས་ཀྱི་སྤུ་འབྲེག་ཏུ་
གཞུག་གོ །རྐང་མགོ་ནས་པུས་མོའི་བར་གྱི་བྱིན་པའི་སྤུ་འབྲོག་པ་ཡང་རྨ་དེའི་ཕྱིར་མཾ་
ཡིན་པར་འབྲེག་པར་བྱེད་དུ་མི་གཞུག་གོ །མགྲིན་པ་མན་ཆད་འདོམས་དང་བྱིན་པ་
གཉིས་ལས་ལུས་གཞན་གྱི་སྤུ་ཡང་རྨའི་ཕྱིར་མ་ཡིན་པར་བྲེག་པར་མི་བྱའོ། །གཞན་
ཡང་སྨིན་མའི་སྤྱི་ནི་བྲེགས་ན་ཡང་ཉེས་བྱས་སོ། །སྣའི་སྤུ་ནི་འབྲེག་ཏུ་རུང་སྟེ། ཊཱི་ཀ་ལས།
སྣའི་སྤུ་འབྲེག་པ་ལ་ནི་རྣམ་གྲངས་ཀྱི་ཚིག་ཡོད་དེ། འདི་ལྟར་བཅོམ་ལྡན་འདས་ཀྱིས་
དགེ་སློང་གིས་དགེ་སློང་དག་གི་སྣའི་སྤུ་ཕྱེད་བཏོགས་པ་དག་ལ་རྒན་རིམ་གྱིས་སྨད་ཚེར་
བླང་བར་མི་བྱའོ། །དགེ་སློང་གིས་དགེ་སློང་དག་གི་སྣའི་སྤུ་ཕྱེད་བཏོགས་པ་དག་ལ་རྒན་
རིམ་གྱིས་སྨད་ཚེར་ལེན་པར་བྱེད་ན་འགལ་ཚབས་ཅན་དུ་འགྱུར་རོ་ཞེས་གསུངས་སོ། །
གལ་ཏེ་སྣའི་སྤུ་རྣམ་པ་ཐམས་ཅད་དུ་བཏོག་པར་མི་བྱ་བ་ཡིན་ན། ཅིའི་ཕྱིར་ཕྱེད་
བཏོགས་པའི་སྨད་ཚེར་ལེན་པ་ཉེས་བྱས་སུ་བསྟན་ཏེ། རིགས་པ་འདིས་ནི་སྔོན་གཞུང་
དངོས་སུ་ཡང་ཡོད་པར་གྱུར་པ་ལས་དེ་ནུབ་པར་གྱུར་པར་ཤེས་སོ་ཞེས་གསུངས་པའི་
ཕྱིར་དང༌། སུམ་བརྒྱ་པ་ལས། དང་པོ་ཁ་འམ་མགོ་ནི་ཅི་འདོད་བྲེག །དེ་ཡི་འོག་ཏུ་སྣ་
ཡི་ནང་བྱ་ཞིང་། །ཞེས་སྣ་སྤུ་བྲེག་པར་གསུངས་པའི་ཕྱིར་རོ། །སྨད་ཚེར་ཞེས་པ་ནི་རྣ་སྤུ་
འཐོག་སྤྱད་ཀྱི་མིང་ངོ༌། །སྐྱ་རིང་པོར་འཇོག་མི་རུང་བའི་ཕྱོགས་མཐུན་སེན་མོ་རིང་དུ་
མི་འཇོག་པ་ཡིན་པས་སེན་མོ་འབྲེག་དགོས་ཤིང༌། དེའང་སེན་མོ་མཐའ་དམའ་ཞིང་
དབུས་མཐོ་བ་སྤུ་གྲིའི་སོ་ལྟ་བུའམ། དབུས་དང་མཐའ་མཉམ་པ་སྟེའུའི་ཁ་ལྟ་བུར་བྲེག་
པར་བྱའོ། །དེ་ལས་གཞན་པའི་རྣམ་པ་མི་བྱའོ། །སོར་འགྲེལ་འདུལ་བ་བསྡུས་པ་ལས་

ཀྱང་། འབྲུའི་ཁ་ལྟ་བུའམ་ཟླ་བ་ཕྱེད་པ་ལྟ་བུའམ། བྱིའུ་ཡི་མཆུ་ལྟ་བུར་མི་བྱའོ། །ཞེས་
གསུངས་སོ། །སེན་མོ་དེ་དག་སྤྱིལ་བར་ཏེ་བརྡར་བ་དང་ཚོན་གྱིས་བྱུག་པ་ལ་སོགས་
པས་མཛེས་ཁྱད་བཏོན་པར་མི་བྱའོ། །སྤྱིལ་ཞེས་པ་བརྡར་བ་དང་བྱུག་པ་སོགས་ཀྱིས་
མཛེས་ཁྱད་བཏོན་པའི་བརྡ་རྙིང་ངོ༌། །སེན་མོའི་དྲི་མུ་བསལ་བའི་ཕྱིར་རྫས་གང་གིས་
དྲུད་ཅིང་བཞར་བར་བྱའོ། །གོས་ཐམས་ཅད་ཆོས་གོས་ཀྱི་སྒྲར་བརྗོད་པ་ཡིན་མོད་ཀྱི།
འདིར་ཆོས་གོས་སྣམ་སྦྱར་དང་བླ་གོས་གྱོན་བཞིན་དུ་སྐྲ་དང་ཁ་སྤུ་བྲེག་པར་མི་བྱའོ། །
དེའི་སྐབས་སུ་མཐང་གོས་ནི་བཀག་པ་མ་ཡིན་ཏེ། དེ་བཀག་ན་གཅེར་བུར་འགྱུར་བའི་
ཕྱིར་རོ། །སྐྲ་འབྲེག་པའི་ཚེ་གྱོན་པའི་ཕྱིར་སྒྲ་བཟེད་བཅང་བར་བྱ་སྟེ་བཅངས་ཀྱང་ཉེས་
པ་མེད་པ་གནང་བའི་བསླབ་པའོ། །སྒྲ་བཟེད་ཀྱི་ཚད་ནི། མེ་ཏོག་ཕྲེང་རྒྱུད་ལས། བསྲུང་
བའི་དོན་དུ་སྐུ་བཟེད་ནི། །རྒྱར་ནི་ཕྱེད་དང་གཉིས་ཁྲུ་ལ། །སྲིད་དུ་ཁྲུ་ནི་གསུམ་ཡིན་ཏེ། །
ལྷག་པ་བཅང་བར་མི་བྱའོ། །ཞེས་གསུངས་སོ། །སྐྱ་བཟེད་མེད་ན་རྔུལ་གཟན་གྱིས་སྟོད་
ཀྱི་གཅེར་བ་བསྐྱབས་ཏེ་སྐྲ་དང་ཁ་སྤུ་བྲེག་པར་བྱ་དགོས་སོ། །རྩ་དང་ལོ་མ་སོགས་ཀྱི་
སྟན་བཏིང་བར་ཡང་སྐྲ་དང་ཁ་སྤུ་བྲེག་པར་མི་བྱའོ། །ས་ཕྱོགས་གང་དུ་དགེ་འདུན་ཕྱག་
དར་ཕྱགས་པ་ཁྱམས་ལ་སོགས་པར་ཡང་སྐྱ་དང་ཁ་སྤུ་བྲེག་པར་མི་བྱའོ། །དམིགས་
བསལ་སྦྱོར་མི་བཟོད་པའི་རྒན་པོ་དང་མི་ནུས་པའི་ནད་པ་དག་གིས་ཁྱམས་ལ་སོགས་
པར་འབྲེག་ཏུ་གཞུག་པར་བྱ་བ་དང་རྒན་པོ་དང་ནད་པ་མ་ཡིན་ཡང་རླུང་དང་ཉི་མ་དང་
ཆར་བ་དགུ་ལ་ནི་ཐམས་ཅད་ཀྱིས་ཁྱམས་ལ་སོགས་པར་འབྲེག་ཏུ་གཞུག་པར་བྱའོ། །
སོགས་པའི་སྒྲས་གནས་ཁང་དང་སྒོ་ཁང་ལ་སོགས་པ་བསྡུས་སོ། །སྐྱ་བྲེགས་པའི་ས་
ཕྱོགས་དེར་ཆུས་བཏབ་པ་སོགས་བྱི་དོར་བྱའོ། །ཁྲེགས་པའི་སྐུ་ནི་ཕྱག་དར་ཁྲོད་དུ་དོར་
རོ། །སེན་མོ་བཅད་པ་ཡང་གོང་དུ་བཏིང་བར་ཡང་མི་བྱའོ་ཞེས་པ་ནས་དོར་བའི་བར་གྱི་
སྐྲ་འབྲེག་པའི་ཆོ་ག་དེ་བཞིན་དུ་རིག་པར་བྱ་བ་ཡིན་ནོ། །དགེ་སློང་མའི་སྐྲ་འབྲེག་པ་ན་
དགེ་སློང་མ་དེ་འདོད་ཆགས་དང་བྲལ་བ་མ་ཡིན་ན་དགེ་སློང་མ་གཞན་གྱིས་བསྲུངས་

ནས་དགེ་སློང་མས་ཞལ་ཏ་མ་བྱས་པར་འབྲེག་མཁན་སྐྱེས་པས་དགེ་སློང་མའི་སྐུ་མི་
བྲེག་གོ །འབྲེག་མཁན་སྐྱེས་པ་ལ་དགེ་སློང་མ་ཀུན་ཏུའམ་ལྷག་པར་ཆགས་པར་གྱུརཾ་ན་
དགེ་སློང་མ་ཞལ་ཏ་བྱེད་པ་མོས་ཆགས་པར་མི་འགྱུར་བའི་ཐབས་རྗེས་སུ་བསྟན་པར་
བྱའོ། །ཞལ་ཏ་བྱེད་པ་ནི་དོ་དམ་བྱེད་པ་སྟེ། དོ་དམ་བྱེད་མཁན་ལ་ཞལ་ཏ་བྱེད་པ་ཞེས་
གཞུང་མང་པོར་འབྱུང་ངོ་། །དགེ་འདུན་གྱི་ལས་བྱེད་མཁན་ལ་ཡང་ཞལ་ཏ་པ་ཞེས་བྱའོ། །
ཇི་སྐད་བསྟན་པར་བྱ་ཞེ་ན། དྲན་པ་ཚུལ་བཞིན་ཉེ་བར་ཞོག་ཅིག རྩི་འབྲེག་མཁན་གྱི་
རྣག་གི་ལུས་མི་གཙང་བ་འཇིག་པའི་བདག་ཉིད་ཅན་འདི་ལ་ཆགས་པར་བྱ་བའི་སྙིང་པོ་
ཡོད་དམ་ཞེས་བསྟན་པར་བྱ་དགོས་སོ། །འབྲེག་མཁན་དེ་དགེ་སློང་མ་ལ་ཆགས་པར་
གྱུར་ན་འབྲེག་མཁན་ལ་ནི་དགེ་སློང་མ་འདི་ལ་ན་ཚོད་དང་བསྟུན་ནས་འབྲེག་མཁན་
རང་ལས་རྒན་ན་མ་དང་མཉམ་ན་སྲིང་མོ་དང་གཞོན་ན་བུ་མོའི་འདུ་ཤེས་ཉེ་བར་ཞོག་
ཅིག་ཅེས་སོ། །དེ་ལྟར་བརྗོད་པ་ནི་མཚོན་པ་སྟེ། ཆགས་པ་ལྡོག་པར་འགྱུར་བའི་ཐབས་
ཆོས་དང་མཐུན་པ་གང་བརྗོད་ཀྱང་རུང་ངོ༌། །གཉིས་པ་ལ་ཁྲུས་བྱ་བ་དངོས་དང་། ཞར་
བྱུང་ངོ༌། །དང་པོ་ནི། དེ་བྱས་ནས་ཁྲུས་བྱའོ། །ཡང་ན་ཡན་ལག་ལྔའི་ཁྲུས་ཀྱང་ངོ་། །
སྒྲེན་མོར་ཁྲུས་མི་བྱའོ། །དགེ་སློང་མས་སྐྱེས་པའི་ཆུ་ངོགས་སུ་མི་བྱའོ། །བུད་མེད་ཀྱི་ཆུ་
ངོགས་སུ་ཡང་ཕྱེ་མས་མི་བྱའོ། །མོན་སྲན་རྡེའུ་ལ་སོགས་པའི་ཕྱེ་མ་དྲིས་བསྒོས་པ་རུང་ངོ་། །
དེ་ནི་བླང་བར་བྱའོ། །ནད་པས་ནི་སྨན་གྱིས་བསྒོས་པ་ཡང་ངོ་། །དགེ་སློང་མས་བུད་
མེད་ལ་ཕྱེ་མས་མི་གཏོར་རོ། །ཤམ་ཐབས་ཀྱི་ཐ་མ་ཉིད་ཀྱི་མདུན་དང་རྒྱབ་ཀྱི་མཐའ་མ་
མདུད་པར་སྐས་ལ་མི་འཛེག་གོ །གཞན་གྱི་དུས་སུ་དེ་ལྟར་མི་བྱའོ། །ཁ་མ་བཀབ་པར་
གདང་བར་མི་བྱའོ། །ཁྲུས་རས་བཅང་བར་བྱའོ། །ཉིས་རིམ་ལ་ནི་སྲོག་ཆགས་དག་ཀུན་
ཏུ་ཆགས་སོ། །ཆོས་གོས་གསུམ་པས་ཀྱང་ངོ་། །མེད་ན་མདུན་དང་རྒྱབ་ནས་ལོ་མ་དག་
གིས་གླན་ལ་དབེན་པའི་ཕྱོགས་སུ་ཁྲུས་བྱའོ། །སྲོག་ཆགས་ཆགས་ན་བཤལ་བས་མེད་
པར་འགྱུར་རོ། །དེ་གཙུག་ལག་ཁང་དུ་ནི་སྟོར་ཁུང་དུའོ། །བཙོག་ཆུ་ཡང་དབོ་བར་བྱའོ། །

ཁྲུས་ཁང་བྱའོ། །དེར་སོ་ཕག་གི་གཅལ་དགྲམ་མོ། །སྟོར་ཁུང་གདོད་དོ། །ལྗན་ལྗིན་
བསལ་བར་བྱའོ། །སྟོར་ཁུང་དུ་ཁྲུས་བྱེད་ན་དེ་མི་འབྱུང་ངོ་། །སོ་ཕག་གི་དུམ་བུས་དྲུད་
པས་རྐང་པ་གཉིས་ལས་གཞན་པའི་ལུས་ལ་དྲུད་པར་མི་བྱའོ། །དེ་ནི་རྣོན་པོ་དང་བཞར་
སྤྱད་གཉིས་ཀྱི་དཔེ་ཡིན་ནོ། །ཉ་ཕྱིས་ནི་མེས་སྦྱང་ངོ༌། །དགེ་སློང་མས་ནི་གང་དུ་ཡང་ཁུ་
ཚུར་དག་དང་གོས་དྲིལ་བ་དག་ཡན་ཆད་གང་གིས་ཀྱང་དྲུད་པར་མི་བྱའོ། །གཤེར་
འགྱུར་གྱི་ཆུ་དང་མ་བྲལ་བས་ཆོས་གོས་བགོ་བར་མི་བྱའོ། །ལུས་ཕྱིས་བཅང་བར་བྱའོ། །
མེད་ན་ཡུད་ཙམ་ཙོག་པུར་འདུག་ལ་ཁྲུས་རས་ཀྱིས་ཕྱི་བར་བྱའོ། །ཞེས་གསུངས་ཏེ། སྒྲ་
དང་ཁ་སྤུ་བྲེགས་པ་དེ་བྱས་ནས་ལུས་རིལ་པོ་འཁྲུ་བའི་ཁྲུས་བྱའོ། །ཆུ་མེད་དམ་རྒས་
པའམ་ན་བའམ་གྲང་བ་ལ་སོགས་པའི་རྐྱེན་གྱིས་དེ་མ་གྲུབ་ན་ཡང་ན་མགོ་དང་རྐང་ལག་
བཞི་སྟེ་ཡན་ལག་ལྔའི་ཁྲུས་ཀྱང་ངོ་སྟེ་བྱའོ། །འདོམས་ཀྱི་སྤུ་དང་ཡན་ལག་གི་རྣམ་པ་མ་
གཡོགས་པའི་སྒྲེན་མོར་ཏེ་གཅེར་བུར་ཁྲུས་མི་བྱའོ། །སྤྱིར་འཁོར་གསུམ་གཡོགས་པ་
ཉིད་ན་སྒྲེན་མོ་མ་ཡིན་མོད་ཀྱི་འོན་ཀྱང་འདིར་ནི་གསང་བའི་གནས་གཡོགས་པ་ཉིད་ནི་
སྒྲེན་མོ་མ་ཡིན་ནོ། །དགེ་སློང་མས་སྐྱེས་པ་ཁྲུས་བྱེད་པའི་ཆུ་ངོགས་སུའམ་ཆུ་འགྲམ་དུ་
ཁྲུས་གཏན་མི་བྱའོ། །དེར་མ་ཟད་དགེ་སློང་མས་བུད་མེད་ཁྲུས་བྱེད་པ་ཉིད་ཀྱི་ཆུ་ངོགས་
སུ་ཡང་བུལ་ཏོག་དང་སྲན་ཕྱེ་ལ་སོགས་པའི་ཕྱེ་མས་ཁྲུས་མི་བྱའོ། །དྲིལ་ཅིང་མཉེས་ན་
འདོད་ཆགས་ལྡང་བའི་ཕྱིར་རོ། །འདག་རྫས་མེད་པར་ཁྲུས་ཉི་ཚེ་བྱེད་པ་ནི་མ་བཀག་གོ །
མོན་སྲན་རྟེའུ་དང༌། འདི་ནི་སྲན་མ་ཞིག་སྟེ། དབྱིབས་ཟླུམ་འཇོང་ལེབ་ཞད་ཡོད་པ་ལ་
ཁ་དོག་དཀར་པོ་དང༌། ཁམ་སེར། དམར་སེར། ནག་པོ་ཅི་རིགས་འབྱུང་ཞིང༌།།
དཀར་ནག་གཉིས་མ་གཏོགས་གཞན་རྣམས་ལ་ཁྲ་ཐིག་དོད་པ། འཇམ་ཞིང་འོད་དང་
ལྡན་པ་ཞིག་ཡོད་པ་དེའོ། །གཞན་ཡང་བུལ་ཏོག་ལ་སོགས་པའི་འདག་རྫས་ཀྱི་ཕྱེ་མ་
གླ་རྩི་ལ་སོགས་པའི་དྲིས་བསྒོས་པ་དགེ་སློང་ཕ་མ་གཉིས་ཀ་ལ་རུང་ངོ༌། །དེང་སང་གི་
འདག་རྫས་དྲི་མ་ཅན་རྣམས་ཀྱང་འདིའི་གནད་ཀྱིས་རུང་བར་སེམས་སོ། །ཕྱེ་མ་དྲིས་

བསྒོས་པ་དེ་ནི་གཞན་གྱིས་བྱིན་ན་བླང་བར་བྱ་ཞིང་བདག་གིར་བྱར་རུང་བའོ། །དྲིས་
བསྒོས་པ་དེ་བདག་ཉིད་འདོད་པའི་ཕྱིར་མི་སྦྱར་རོ། །ནད་པས་ནི་ཕྱེ་མ་དྲིས་བསྒོས་པ་
བླང་དུ་རུང་བར་མ་ཟད་ཕྱེ་མ་སྨན་གྱིས་བསྒོས་པ་ཡང་བླང་དུ་རུང་ཞིང་སྤྱོད་པར་དབང་
ངོ་། །སྨན་གྱིས་བསྒོས་པ་དེ་ནད་པ་རང་ཉིད་ཀྱིས་སྦྱར་ཡང་རུང་ངོ༌། །དགེ་སློང་མས་
ཁྲུས་ཀྱི་ཚེའམ་དུས་གཞན་གྱི་ཚེ་ཡང་བུད་མེད་ལ་འདག་རྫས་སོགས་ཀྱི་ཕྱེ་མས་མི་
གཏོར་རོ། །ཁྲུས་ཀྱི་ཞར་ལ་བཤད་པ་ནི། ཤམ་ཐབས་ཀྱི་ཐ་མ་སྟེ་མ་མཐའ་ཉིད་ཀྱི་
མདུན་དང་རྒྱབ་ཀྱི་མཐའ་མ་མདུད་མ་བཅིངས་པར་སྐས་ལ་མི་འཛེག་གོ །ཤིང་ལ་
སོགས་པ་ལ་འཛེག་པ་ན་ཡང་དེ་བཞིན་དུ་བྱའོ། །འདི་ནི་འདོམས་མཐོང་བ་ཡོངས་སུ་
སྤང་བའི་ཕྱིར་རོ། །འོག་ནས་བལྟར་མི་སྣང་བ་ལ་མ་མདུད་པར་འཛེག་ཀྱང་ཉེས་པ་མེད་
ཅེས་འགྲེལ་ཆུང་ལས་བཤད་དོ། །སྐས་ལ་སོགས་པ་འཛེག་པ་དང་འབབ་པ་ལས་གཞན་
གྱི་དུས་སུ་ཤམ་ཐབས་ཀྱི་མཐའ་མདུད་པ་དེ་ལྟར་མི་བྱའོ། །དེས་ན་སྐས་ལས་ཐོག་ཏུ་
འཛེགས་ཟིན་ནམ་འོག་ཏུ་བབས་མ་ཐག་ཏུ་མདུད་པ་དགྲོལ་བར་བྱའོ། །གླལ་བྱེད་པ་ལ་
སོགས་པའི་ཚེ་ལག་པ་ལ་སོགས་ཀྱིས་ཁ་མུ་བཀབ་པར་ཁ་གདུང་བར་མི་བྱའོ། །སྦྱིད་པ་
བྱུང་བ་དང་འབོད་པ་ལ་སོགས་པའི་ཚེ་ཡང་ཁ་དགབ་དགོས་པར་འགྲེལ་ཆུང་ལས་
གསུངས་སོ། །སྒྲེན་མོར་ཁྲུས་བྱེད་པ་བཀག་པའི་ཕྱིར་ཁྲུས་རས་ཅི་དགར་བཅུང་བར་བྱ་
སྟེ་བཅངས་ཀྱང་ཉེས་པ་མེད་པ་གནང་བའི་བསླབ་པའོ། །ཁྲུས་རས་ཉིས་རིམ་ལ་ནི་ཆུའི་
སྲོག་ཆགས་དག་ཀུན་ཏུ་སྟེ་ལྷག་པར་ཆགས་སོ། །དེས་ན་སྲོག་ཆགས་དང་བཅས་པའི་ཆུ་
ལ་ཁྲུས་རས་ཉིས་རིམ་པས་ཁྲུས་མི་བྱའོ། །ལྷན་པ་ཅན་ཡང་ཉིས་རིམ་ཉིད་ཡིན་ནོ། །
གཞན་གྱིས་བཅང་ཆོག་པར་མ་ཟད་ཆོས་གོས་གསུམ་པའི་ཡི་དམ་བླངས་པས་ཀྱང་ངོ་སྟེ་
དེས་ཀྱང་ཁྲུས་རས་བཅང་ཆོག་གོ །འོ་ན་ཆོས་གོས་བཞི་པར་འགྱུར་རོ་སྙམ་ན། ཆོས་
གོས་གསུམ་པ་པ་ཞེས་པ་ནི་ཆོས་གོས་གསུམ་པོ་དེ་རབ་བྱུང་གི་གོས་ཀྱི་གཙོ་བོ་ཡིན་ཞིང་
ལྷག་པོ་མི་འཆང་བའི་རྒྱུ་མཚན་གྱིས་ཡིན་གྱི། ཆོས་གོས་གསུམ་ལས་གཞན་འཚོ་བའི་ཡོ་

བྱད་ཀྱི་གོས་རས་ཆེན། གདིང་བ། རྔུལ་གཟན་སོགས་མི་བསྟེན་པ་ནི་མ་ཡིན་ཏེ། སྦྱངས་
པའི་ཡོན་ཏན་བསྟན་པ་ལས། གདིང་བ་དང་། གཡན་པ་དགབ་པ་དང༌། གདོང་ཕྱིས་
དང་། དབྱར་གྱི་གོས་རས་ཆེན་བླང་བར་བྱ་སྟེ། ཆོས་གོས་གསུམ་པ་ནི་ཉམས་པར་མི་
འགྱུར་རོ། །ཞེས་གསུངས་པས་སོ། །ཁྲུས་རས་མེད་ན་ལུས་ཀྱི་མདུན་དང་རྒྱབ་ནས་སྦ་
བའི་གནས་རྣམས་སྔོའམ་ཤིང་གི་ལོ་མ་བཏོགས་ཟིན་པ་ལེབ་ལེབ་མོ་དག་གིས་གླན་ལ་
སྐྱེ་བོ་གཞན་གྱིས་དབེན་པའི་ཕྱོགས་སུ་ཁྲུས་བྱའོ། །སྲོག་ཆགས་དང་བཅས་པའི་ཆུ་ལ་
ཁྲུས་རས་ཉིས་རིམ་གྱིས་ཁྲུས་མི་བྱ་ཞིང་། ཆིག་རྐྱང་གིས་ཁྲུས་བྱ་ན་དེ་ལ་སྲོག་ཆགས་
ཆགས་ན་ཇི་ལྟར་བྱ་ཞེ་ན། ཁྲུས་རས་ཆིག་རྐྱང་ལ་ཆུའི་སྲོག་ཆགས་ཆགས་ན་སེན་མོ་
སོགས་ཀྱིས་གཟུང་བར་མི་བྱ་སྟེ། ཆུས་བཤུལ་བས་མེད་པར་འགྱུར་རོ། །ཁྲུས་དེ་གཙུག་
ལག་ཁང་དུ་བྱེད་ན་ནི་སྟོར་ཁུང་གི་ཕྱོགས་ཁོ་ནར་བྱའི་གཞན་དུ་མི་བྱའོ། །ལྷུང་བཟེད་
དང་ཆོས་གོས་དང་རྐང་པ་ལ་སོགས་པ་བཀྲུས་པའི་བཙོག་ཆུ་ཡང་སྟོར་ཁུང་དུ་དབོ་བར་
བྱའོ། །ཁྲུས་བྱེད་པའི་གནས་ཁང་པ་བྱ་སྟེ་བྱས་ཀྱང་ཉེས་པ་མེད་པ་གནང་བའི་བསླབ་
པའོ། །ཁྲུས་ཁང་གི་ས་གཞི་དེར་འདམ་རྫབ་མི་ལྡང་བའི་ཕྱིར་མེ་ནང་དུ་བསྲེགས་ནས་སོ་
བཏང་བའི་སོ་ཕག་གི་གཅུལ་དགྲམ་མོ། །དེ་ལ་ཆུ་ཕྱིར་འགྲོ་བའི་སྟོར་ཁུང་ངམ་ཁུང་བུ་
གདོད་དོ། །ཁྲུས་ཁང་གི་ས་གཞིར་དྲི་མ་ལྗན་ལྗིན་ཏེ་རྫབ་རྣམས་བཞར་ཞིང་བསལ་བར་
བྱའོ། །སྟོར་ཁུང་དུ་ཁྲུས་བྱེད་ན་ནི་ཆུ་ཕྱིར་འགྲོ་བའི་ཞར་ལ་ལྗན་ལྗིན་རྣམས་ཀྱང་ཁྱེར་
བས་ཁྲུས་ཁང་དུ་རྫབ་དེ་མི་འབྱུང་ངོ༌། །དེ་ཡང་ཁྲུས་ཁང་བྱ་བ་ནི་གནང་བའི་བསླབ་བྱ་
ཡིན་ལ། ཁྲུས་ཁང་ཇི་ལྟར་བྱེད་ཚུལ་སོགས་ནི་བསྒྲུབ་པའི་བསླབ་བྱ་ཡིན་ནོ། །སོ་བཏང་
བའི་སོ་ཕག་གི་དུམ་བུས་དྲུད་པས་ལོང་བུ་མན་ཆད་ཀྱི་རྐང་པ་གཉིས་ལས་གཞན་པའི་
ལུས་ལ་ཁྲུས་སམ་གཞན་གྱི་ཚེ་ཡང་དྲུད་པར་མི་བྱའོ། །དེ་ཡང་སྔོན་དྲུག་སྡེ་དག་གིས་
ལུས་ལ་སོ་ཕག་གིས་དྲུད་ཅིང་ཁྲུས་བྱེད་པ་ན་སྒྲ་ཡིད་དུ་འོང་བ་འབྱུང་བས་ལོང་བུ་ཡན་
ཆད་ཀྱི་ལུས་ལ་དྲུད་པ་བཀག་གོ །ཀ་རི་ཀཱའི་ཚིག་གི་བརྗེད་བྱང་ལས། གཡན་པ་དང་

འབུམ་བུའི་ནད་མེད་པར་ལུས་འཇམ་པ་དང་མཛེས་པར་བྱ་བའི་ཕྱིར་རྡོ་དང་སོ་ཕག་གིས་
མི་དྲུད། ཅེས་སོ། །གཞན་ཡང་ལོང་བུ་ཡན་ཆད་ཀྱི་ཤ་སྣད་སླ་བའི་ཕྱིར་ཡང་དྲུད་པར་མི་
བྱ་བ་ཡིན་ནོ། །སོ་ཕག་གི་དུམ་བུ་དེ་ནི་གྲི་ལ་སོགས་པ་རྣོན་པོ་དང་རྒྱ་མཚོའི་ཝུ་བ་ལ་
སོགས་པའི་བཞུར་སྤྱད་དེ། དེ་གཉིས་ཀྱི་དཔེ་ཡིན་ནོ། །དེས་ན་རྣོན་པོ་དང་བཞར་སྤྱད་
གཉིས་ཀྱིས་ཀྱང་དྲུད་པར་མི་བྱའོ། །རྒྱ་མཚོའི་ཝུ་བ་ཞེས་པ་དེ་རྒྱ་མཚོ་ཆེན་པོ་རྣམས་ཀྱི་
འགྲམ་སོགས་སུ་ཡོད་ཅིང་། ཆེ་ཆུང་ཅི་རིགས་ལ་དབྱིབས་ལེབ་ནར་དཀྱིལ་འཐུག་ཅིང་
མཐའ་སྲབ་པ་ཁ་དོག་དཀར་པོ་མདུན་ངོས་ཅུང་ཟད་སོབ་པས་སེན་མོས་བཞར་ཐུབ་པ།
ཆུ་རླབས་འདྲ་བའི་གཉེར་རིས་ཀྱིས་ཁྱབ་པ། རྒྱབ་ངོས་མཁྲེགས་པས་སེན་མོས་མི་ཐུབ་
པ། ཆུ་རིས་ལྟ་བུའི་འབྲུམ་ཞིབ་ཅན། ངོ་བོ་ཡང་བས་ཆུའི་ཁར་བཞག་ན་ཆུ་ལ་འཕྱོ་བ་
ཞིག་ཡིན་ནོ། །འདི་ལ་ཤེལ་ཕྲེང་ལས། མཐའི་རྒྱ་མཚོའི་རླབས་ཀྱི་ཝུ་དྲེག་བྲག་ལ་
ཆགས་པ་སྲབ་ལེབ་དཀར་པོ་ཉ་ཕྱིས་ཀྱི་རྒྱུ་འདྲ་ལ། དཀར་ཤས་ཆེ་ཞིང་གཉེར་རིས་ཞིབ་
མོ་ཅན་མཁྲེགས་པ་དང་དམན་པ་དེ་ལས་སོབ་པའོ། །ཞེས་གསུངས་ཤིང་། མཁས་པ་
འགས་མཚོ་གནས་སྲོག་ཆགས་ཤིག་གི་ཁོག་ནས་བྱུང་བར་བཤད་དོ། །ཉ་ཕྱིས་རྣོ་བས་
ལུས་ལ་དྲུད་པར་ལུང་ལས་བཀག་ཀྱང་ཉ་ཕྱིས་མི་རྣོ་བས་བྱའོ་ཞེས་ལུང་ལས་གསུངས་ན་
དེའི་དྲི་མ་ལ་སོགས་པ་ཇི་ལྟར་སྦྱང་ཞེ་ན། ཉ་ཕྱིས་ནི་མེས་དྲོས་ཙམ་ལ་རས་ལ་སོགས་
པས་ཕྱིས་ཏེ་དེ་ལ་ཡོད་པའི་ལུས་ཀྱི་དྲི་མ་དང་སྣུམ་ཆགས་པ་ལ་སོགས་པ་སྦྱང་ངོ༌། །ཉ་
ཕྱིས་ཞེས་པ་དེ་རྒྱ་མཚོར་གནས་པའི་སྲོག་ཆགས་འགའི་རུས་སྐོགས་ཏེ། ཕྱི་ངོས་ལ་
ཆུའི་རྦ་རླབས་འདྲ་བའི་གཉེར་རིས་དང་། ནང་ངོས་འཇམ་ལ་དཀར་པོ་དངུལ་འོད་
འབར་བ། འགའ་ཞིག་ལ་སྔོ་འོད་དང་དམར་མདངས་ཡོད་པ། ཕྱི་ནང་རིམ་པ་ཕྱེ་ཆོག་
པ་ཞིག་གོ །དགེ་སློང་མས་ནི་རྐང་པ་གཉིས་ལས་གཞན་པའི་ལུས་ལ་དྲུད་པར་མི་བྱའོ་
ཞེས་སྔར་བསྟན་པ་དེར་མ་ཟད་ཀྱི་ལུས་ཀྱི་ཆ་གང་དུ་ཡང་ཁུ་ཚུར་དག་དང་གོས་དྲིལ་བ་
དག་ཡན་ཆད་གང་གིས་ཀྱང་དྲུད་པར་མི་བྱའོ། །བུད་མེད་ནི་འདོད་ཆགས་ཤས་ཆེ་བས་

རྐྱེན་དེས་ཉོན་མོངས་པའི་འགྱུར་བ་བསྐྱེད་པ་སྤང་བའི་ཕྱིར་རོ། །ཁྲུས་བྱས་པའི་རྗེས་ལ་
ཆོས་གོས་གཤེར་འགྱུར་གྱི་ཆུ་ལུས་ལ་ཆགས་པ་དང་མ་བྲལ་བའམ་ཆུའི་ཐིགས་པ་མ་
བསྐམས་པས་ཆོས་གོས་དག་བགོ་བར་མི་བྱའོ། །དུས་དེ་སྲིད་དུ་སྡོད་པར་མི་འདོད་ན་
རས་ཁྲུ་གང་ཡན་ཆད་པའི་ལུས་ཕྱིས་བཅུང་བར་བྱ་སྟེ་བཅངས་ཀྱང་ཉེས་པ་མེད་པ་
གནང་བའི་བསླབ་པའོ། །ལུས་ཕྱིས་མེད་ན་ཡུད་ཙམ་ཞིག་སྟེ་ལུས་གཤེར་བ་མ་བསྐམས་
ཀྱི་བར་དུ་ལུས་ལས་ཆུའི་ཐིགས་པ་མྱུར་དུ་འབྲུལ་བའི་ཕྱིར་ཙོག་པུར་འདུག་ལ་དེ་ནས་
ཁྲུས་རས་ཀྱིས་ལུས་ཕྱི་བར་བྱའོ། །ཁྲུས་རས་ཕྱེད་གཅུ་སྟེ་ལུས་ཕྱི། ཕྱེད་ཀྱིས་འདོམས་
ཀྱང་གཡོགས་དགོས་ཞེས་འགྲེལ་ཆུང་ལས་གསུངས་སོ། །གཉིས་པ་ཞར་བྱུང་ལ་གསུམ།
བསྲོ་ཁང་བསྟེན་པ་དང༌། ལེགས་སྦྱར་གྱི་ཁྲུས་བསྟེན་པ་དང༌། ཁྲུས་དང་བྱི་དོར་གཞན་
བསྟན་པའོ། །དང་པོ་ལ་གཉིས། མདོར་བསྟན། རྒྱས་པར་བཤད་པའོ། །དང་པོ་ནི།
བསྲོ་ཁང་བསྟེན་པར་བྱའོ། །ཞེས་གསུངས་ཏེ། ལུས་བསྲོ་ཞིང་བ་སྤུའི་བུ་ག་ཐམས་ཅད་
སྣུམ་གྱིས་གང་བར་བྱེད་པའི་བསྲོ་ཁང་བསྟེན་པར་བྱའོ། །དེའང་བསྲོ་ཁང་བསྟེན་པ་
གནང་བའི་བསླབ་བྱ་ཡིན་ལ། བསྲོ་ཁང་བསྟེན་པ་རྣམས་ཀྱིས་བསྲོ་ཁང་བྱེད་ཚུལ་དེར་བྱ་
བ་ཇི་ལྟར་བསྒྲུབ་ཚུལ་སོགས་ནི་བསྒྲུབ་པའི་བསླབ་བྱ་ཡིན་ནོ། །བསྲོ་ཁང་གི་ངོ་བོ་ནི་
ཁྲུས་དང་བསྐུ་མཉེ་དང་དྲིལ་ཕྱི་དང་སྟན་དང་མེའི་རེག་བྱ་སྟེ་ལྔ་ཡིན་པར་གཞུང་འདི་ཉིད་
ལས་ཤེས་པར་འགྱུར་ལ། གཞི་འགྲེལ་ལས། བསྲོ་ཁང་ཞེས་བྱ་བ་ནི་ཁྲུས་ཀྱི་ཆོ་ག་ཡོ་
བྱད་དང་བཅས་པའོ། །ཞེས་གསུངས་སོ། །གཉིས་པ་རྒྱས་པར་བཤད་པ་ལ་དྲུག་ལས།
དང་པོ་བསྲོ་ཁང་ཇི་ལྟར་བྱ་བའི་ཚུལ་བཤད་པ་ནི། བསྲོ་ཁང་གི་བྱ་བ་ནི་གྲམ་ས་ཆེ་བར་
བཟང་ངོ་། །དཀྱིལ་དུ་སྐར་ཁུང་ཕྱི་རུབ་ལ་ནང་ཡངས་པ་རྒྱ་མཚོའི་རྣམ་པ་ལྟ་བུར་གདོད་
དོ། །དེར་སྐར་ཁུང་དྲ་བ་ཅན་དང་སྒོ་གླེགས་དང་འཁོར་གཏན་དང་གནམ་གཟེར་དང་
འཕྲེད་གཏན་དང་བཅས་པར་གཞུག་གོ །དབྱུག་གུ་སྐམ་ཁ་ཡང་ཉེ་བར་གཞག་གོ །སྒོར་
སྒོ་གླེགས་དང་སྒོ་གཏན་དང་ཡང་མིག་དང་ལག་གཟུང་ལེགས་པར་བྱའོ། །ཆུ་དྲོན་

གཞག་པའི་ཕྱིར་ནང་གི་ཕྱོགས་སུ་གཞག་སྟེགས་བྱའོ། །ཞེས་གསུངས་ཏེ། བསྲོ་ཁང་གི་
བརྩིག་པ་བྱ་བ་ནི་གྲམ་ས་ཆེ་བར་རླན་མེད་པའི་ཕྱིར་བཟུང་ངོ༌། །ཁང་པ་དེའི་དཀྱིལ་དུ་
སྐར་ཁུང་ཕྱི་རུབ་ལ་ནང་རིམ་གྱིས་ཡངས་པ་དཔེར་ན་རྒྱ་མཚོ་ཁ་ཡངས་ལ་རྐུབ་རུབ་པཾ་
ཡིན་པས་རྒྱ་མཚོའི་རྣམ་པ་ལྟ་བུར་གདོད་དོ། །དེའང་དམའ་ན་དུ་བ་སངས་དཀའ་ལ་
མཐོ་ན་མུན་པར་འགྱུར་བའི་ཕྱིར་དཀྱིལ་དུ་གདོད་དགོས་སོ། །སྐར་ཁུང་དེར་བྱེའུ་དང་
ཕུག་རོན་སོགས་མི་འོང་བའི་ཕྱིར་སྐར་ཁུང་དྲ་བ་ཅན་དང༌། སྲོག་ཆགས་ཕྲ་མོ་དང་རླུང་
དང་ཆར་སོགས་དགག་པའི་ཕྱིར་ཤིང་ལས་བྱས་པའི་སྒོ་གླེགས་སམ་སྒོ་ལེབ་དང་། དེ་
གཅོད་པའི་ཐབས་སྒོ་གླེགས་ཀྱི་དཀྱིལ་དུ་ཤིང་གི་གཏན་པ་ཁྲུ་གང་སོགས་རིང་ཐུང་སྒོ་དེ་
དང་རན་པ་གདག་ཅིང་། སྒོ་སྐྱེས་ལ་དེ་གཞུག་པའི་གཟུང་བཏོད་ནས་ཤིང་དེ་འཁོར་ལོ་
བཞིན་དུ་བསྐོར་ནས་གཟུང་དེར་གཞུག་པའི་འཁོར་གཏན་དང་། སྐར་ཁུང་གི་སྒོའི་ཡས་
ཕུབ་ལ་བུ་གུ་གདོད་དེ་སྒོ་གཅད་དགོས་ཚེ་བུ་གུ་དེར་ཤིང་ངམ་ལྕགས་ཀྱི་གཟེར་བུ་གཞུག་
སྟེ་འོག་ཏུ་མར་བྱུང་ནས་སྒོ་གཅོད་པར་བྱེད་པའི་གཟེར་བུ་སྟེ་གནམ་གཟེར་དང་། ཕར་
ཚུར་གྱི་རྩིག་པ་གཉིས་ཀྱི་སྦུབས་ཀྱི་ཁོངས་སུ་ཤིང་རིང་པོ་བཅུག་ནས་སྐར་ཁུང་གི་སྒོ་
གཅོད་པར་བྱེད་པའི་ཐབས་འཕྲེད་གཏན་དང་བཅས་པར་གཞུག་གོ །འཕྲེད་གཏན་
འཛུད་པ་དང་འབྱིན་པར་བྱེད་པའི་ཐབས་དབྱུག་པའི་མགོ་ཕྱོགས་རའི་རྐང་པ་འདྲ་བའི་
དབྱུག་གུ་སྐམ་ཁུ་ཡང་དེར་ཉེ་བར་གཞུག་གོ །བསྲོ་ཁང་གི་ཁང་པའི་སྒོར་སྒོ་གླེགས་སམ་
སྒོ་ལེབ་དང་དེ་གཅོད་པའི་ཐོབས་འཕྲེད་གཏན་སོགས་སྒོ་གཏན་དང་། སྒོ་གླེགས་ཀྱི་ཕྱི་
རོལ་ངོས་སུ་སྒོ་གླེགས་དེ་ཕྱིར་འདྲེན་པར་བྱེད་པ་ན་ལག་པས་གཟུང་ཡུལ་ལྕགས་ཀྱི་ཡང་
མིག་དང་ནང་དུ་འདྲེན་པའི་ལག་གཟུང་ལྕགས་ལས་བྱས་པ་ལེགས་པར་བྱའོ། །ཆུ་དྲོན་
གཞག་པའི་ཕྱིར་བསྲོ་ཁང་གི་ནང་གི་ཕྱོགས་སུ་གཞག་སའི་སྟེགས་བུའི་ཕྲེང་བ་བྱའོ། །
གཉིས་པ་བདེ་བར་གནས་པའི་རྐྱེན་བསྟེན་པ་ནི། མེ་འབུད་པའི་གནས་ཀྱི་སར་སོ་ཕག་
གི་གཅལ་བྱའོ། །མི་འཆི་བར་བྱ་བའི་ཕྱིར་སླ་བར་བྱའོ། །དེའི་ཆེད་དུ་ལྕགས་ཀྱི་ཐལ་

ཕྱགས་བཅང་བར་བྱའོ། །མེ་འབར་བ་ན་མི་སླུ་བར་བྱ་བའི་ཕྱིར་འཇུག་པ་བསྡད་པར་
བྱའོ། །ཁོག་པ་མི་འབྱུང་བར་བྱ་བའི་ཕྱིར་ཕྱེ་དང་ཡུངས་མར་དུ་བསྲེས་པ་དག་མེར་བླུག་
གོ །དྲི་མི་ཞིམ་པ་བསལ་བའི་ཕྱིར་བདུག་སྤོས་བླུག་གོ །མཆི་མ་འཛག་ན་ནས་ཀྱི་བག་
ཟན་གྱིས་གཅད་དོ། །སྐྱུ་རུ་རའི་ཕྱེ་མ་སྦྲུས་པའི་ཆང་བུས་ཀྱང་ངོ་། །དེར་རྩྭ་བམ་གྱི་སྟན་
གདིང་ངོ༌། །ས་གཞིར་སྐྱེ་བ་ཉིད་ཀྱིས་སམ་སྤངས་པས་གཤེར་པའི་རྩྭ་གཤེར་བ་དག་
དགྲམ་མོ། །གཡན་པ་འཕུག་པའི་ཆེད་དུ་ལྕགས་ཀྱི་འཕྲུག་སྤྱད་བྱའོ། །རྫས་ཀྱི་བླས་
ལུང་མིག་ནས་ཐ་གུས་བཏགས་ཏེ་དབེན་པར་གཞག་གོ །དེ་ལ་དྲི་མ་མེད་པ་ཉིད་དུ་
བསྒྲུབ་པའི་ཕྱིར་མེས་རུང་བར་བྱའོ། །དེར་ཁྲུས་མི་བྱའོ། །དེའི་ཆེད་དུ་ཁྲུས་ཁང་བྱའོ། །
ཁྲུས་ཆུ་ལྡུག་པའི་ཆོས་གོས་དག་མི་ཉམས་པར་བྱ་བའི་ཕྱིར་སོ་ཕག་གིས་བསྒྲོན་པའི་ཁྲུས་
དོང་བྱའོ། །དེ་ལ་སྟོར་ཁུང་གདོད་དོ། །ཆུ་ཧ་ཅང་ཚ་ན་ཕྱི་མ་རྣམས་ལ་སྦྲན་པར་བྱའོ། །
དེར་གྲང་མོས་བསྲེའོ། །ཆག་ཆག་གི་ཆུ་ལ་སོགས་པར་ཡང་ངོ་། །ཐལ་བ་དང་བ་ལང་གི་
ལྕི་བ་དང་སོ་ཤིང་གིས་བཀང་བའི་གྱོ་མོ་དག་གཞག་པར་བྱའོ། །གལ་ཏེ་ཉམས་དམས་
པར་གྱུར་ན་ཁྱེའུ་སུས་བྱའོ། །ཞེས་གསུངས་ཏེ། མེ་འབུད་པའི་གནས་ཀྱི་སར་འོག་ཏུ་སོ་
ཕག་གི་གཅུལ་གཞུག་པར་བྱའོ། །གཅལ་བྱའོ་ཞེས་པ་ནི་ཁོད་སྙོམས་པོར་རྡལ་བ་དང་
སྒྲིག་པའི་དོན་ནོ། །དེའི་སྟེང་དུ་མེ་ཐབ་བྱའོ། །གཞན་དག་མེ་ལ་བསྲོ་བར་འོང་བའི་ཕྱིར་
མེ་མི་འཆི་བའམ་མི་ཉམས་པར་བྱ་བའི་ཕྱིར་སྦྱ་སྟེ་ཟླུམ་པོར་གཅེར་བར་བྱའོ། །མེ་སྦ་བ་
དེའི་ཆེད་དུ་ལྕགས་ཀྱི་ཐལ་ཕྱགས་སམ་ནལ་ཟེ་སྟེ་མེ་སྤུང་བའི་ལྕགས་ལེབ་ཀྱི་ཁེམ་བུ་
བཅང་བར་བྱའོ། །དགེ་སློང་དགོན་པ་པ་རྣམས་ཀྱིས་མ་འབྱོར་ན་ཤིང་གི་ཐལ་ཕྱགས་
བཅང་བར་གསུངས་ཏེ། འདུལ་བ་ལུང་ལས། བཅོམ་ལྡན་འདས་ཀྱིས་ལྕགས་ཀྱི་ཐལ་
ཕྱགས་བྱའོ་ཞེས་བཀའ་བསྩལ་ན། དགེ་སློང་དགོན་པ་པ་རྣམས་དེའི་འབྱོར་བ་མེད་པའི་
སྐབས་དེ་དགེ་སློང་དག་གིས་བཅོམ་ལྡན་འདས་ལ་གསོལ་བ་དང་། བཅོམ་ལྡན་འདས་
ཀྱིས་བཀའ་བསྩལ་པ། དེ་དག་གིས་ཤིང་གི་ཐལ་ཕྱགས་བྱེད་དུ་གཞུག་གོ །བཅོམ་ལྡན་

འདས་ཀྱིས་ཤིང་གི་ཐལ་ཕྱགས་བྱེད་དུ་གཞུག་གོ་ཞེས་བཀའ་བསྩལ་པ་དང་། དགེ་སློང་
དག་གིས་ཐལ་ཕྱགས་ཇི་ལྟ་བུ་བྱ་བ་མི་ཤེས་ནས། བཅོམ་ལྡན་འདས་ཀྱིས་བཀའ་བསྩལ་
པ། མགོ་སྦོམ་པོར་བྱས་ལ། དེ་ནས་ལྕི་བ་དང་འཇིམ་པས་བསྐུས་ཏེ་དེས་སོལ་བ་བསྡུ་
བར་བྱའོ། །ཞེས་གསུངས་སོ། །བསྲོ་ཁང་དུ་མེ་འབར་བ་ན་མེ་འབར་བའི་ཤུགས་ཀྱིས་
དགེ་སློང་ཉམས་ཤེད་ཆུང་བ་རྣམས་མེ་དབལ་གྱིས་རྩ་བ་སྟེ་ཉབ་ཉོབ་ཏུ་གྱུར་པ་དང་། དེ་
བཞིན་དུ་མྱོས་པར་འགྱུར་བ་ཡོད་པས་ན་མི་རྒྱ་མི་འཁྲུགས་པར་བྱ་བའི་ཕྱིར་མེ་འབར་བ་
མ་ཞིའི་བར་དུ་མི་འཇུག་སྟེ་ནང་དུ་འཇུག་པ་རེ་ཞིག་བསྡད་པར་བྱའོ། །མེ་དུག་གིས་བོག་
པ་སྟེ་མེས་བརྒྱལ་བ་མི་འབྱུང་བར་བྱ་བའི་ཕྱིར་ཕྱེ་དང་ཡུངས་དཀར་གྱི་མར་ལྷན་དུ་
བསྲེས་པ་དག་མེར་བླུག་གོ །ཕྱེ་དང་ཡུངས་མར་བསྲེགས་པའི་དྲི་མི་ཞིམ་པ་བསལ་བའི་
ཕྱིར་བདུག་སྤོས་མེར་བླུག་གོ །བསྲོ་ཁང་དུ་དུད་པ་སོགས་ཀྱིས་མིག་ལས་མཆི་མ་འཛག་
ན་ནས་བཏགས་ཏེ་བརྫིས་པའི་ནས་ཀྱི་བག་ཟན་གྱིས་མིག་ལ་གླན་ཏེ་མཆི་མ་གཅད་དོ། །
འོན་ཀྱང་འཛག་ན་སྐྱུ་རུ་རའི་ཕྱེ་མ་སྦྲུས་པའམ་བརྫིས་པའི་ཆང་བུས་ཀྱང་ངོ་སྟེ་གཅད་དོ། །
བསྲོ་ཁང་དེར་བལ་སྟན་སོགས་གདིང་ན་འབྲུ་མར་གྱིས་སྣུམ་པར་འགྱུར་བས་གདིང་མི་
རུང་བས་ན་རྩྭ་བུམ་སྟེ་རྩྭ་གཤིབས་པའི་རྩྭ་ཆུན་གྱི་སྟན་གདིང་ངོ༌། །རྐང་པ་ས་ལ་བཞག་
ན་རྡུལ་གྱིས་གོས་པས་ན་བསྲོ་ཁང་གི་ས་གཞིར་རྩྭ་དགྲམ་དགོས་ལ་དེའང་མེ་མི་མཆེད་
པ་དང་ལུས་ལ་མི་ཟུག་པར་བྱ་བའི་ཕྱིར་རྩྭ་གཤེར་བ་དགྲམ་དགོས་པས་དང་པོ་སྐྱེ་བ་
ཉིད་ཀྱིས་སམ་སྦྱངས་པ་སྟེ་ཆུས་བཏབ་པས་གཤེར་བའི་རྩྭ་གཤེར་བ་དག་དགྲམ་མོ། །
བསྲོ་ཁང་ནས་གཡན་པ་འཕྲུག་པའི་ཆེད་དུ་ལྕགས་ཀྱི་འཕྲུག་སྤྱད་དེ་ལྕགས་ཀྱི་གཟར་
ཆུང་བྱའོ། །རྫས་ཀྱི་བླས་ཏེ་ཁང་སྐྱོང་གིས་འཕྲུག་སྤྱད་དེའི་ལུང་མིག་ནས་ཐུ་གུས་
བཏགས་ཏེ་དབེན་པར་གཞག་གོ །འཕྲུག་སྤྱད་དེ་ལ་སྣུམ་དང་དྲི་མ་མེད་པ་ཉིད་དུ་
བསྒྲུབ་པའི་ཕྱིར་མེས་བསྲེགས་པས་རུང་བར་བྱའོ། །བསྲོ་ཁང་དེར་དགེ་སློང་གིས་ཁྲུས་
མི་བྱའོ། །ཁྲུས་བྱ་བ་དེའི་ཆེད་དུ་ཁྲུས་ཁང་བྱའོ། །ཁྲུས་ཁང་བྱའོ་ཞེས་སྔར་བཤད་པ་ནི་

གཙུག་ལག་ཁང་དུ་ཁྲུས་ཁང་བྱ་བ་སྤྱིར་བསྟན་པ་ཡིན་ལ་འདིར་བསྲོ་ཁང་གི་གློར་ཁྲུས་
ཁང་བྱ་བ་བྱེ་བྲག་ཏུ་བསྟན་པ་ཡིན་ནོ། །ཁྲུས་ཆུ་ལྡུག་པར་བྱེད་པའི་དགེ་སློང་གི་ཆོས་
གོས་དག་ཁྲུས་བྱེད་པའི་ཆུའི་ཟེར་མ་དག་གིས་མི་ཉམས་པར་བྱ་བའི་ཕྱིར་དོང་བསྐོས་ལ་
ནང་གི་མཐའ་རུ་སོ་ཕག་གིས་བསྒྲོན་པ་སྟེ་བསྐོར་བར་བྱས་པའི་ཁྲུས་དོང་བྱའོ། །གང་
ཁྲུས་བྱེད་པ་དེ་ཁྲུས་དོང་དུ་ཞུགས་ལ་གང་ཁྲུས་ཆུ་བླུག་པ་པོ་དེ་ཁྲུས་དོང་གི་ཁར་འདུག་སྟེ་
ཁྲུས་ཆུ་བླུག་པར་བྱའོ། །ཁྲུས་དོང་དེ་ལ་སྟོར་ཁུང་སྟེ་ཆུ་ཕྱིར་འགྲོ་བའི་སྦུ་གུ་གདོད་དོ། །
ཁྲུས་ཆུ་ཧ་ཅང་ཚུ་ན་ཁྲུས་བྱེད་པ་ཕྱི་མ་རྣམས་ལ་ཆུ་ཧ་ཅང་ཚའོ་ཞེས་སྦྲན་པར་བྱའོ། །ཆུ་
ཧ་ཅང་ཚ་བ་དེར་ཆུ་གྲང་མོས་བསྲེའོ། །ཆག་ཆག་གི་ཆུ་དང་བཀྲུ་བཤལ་གྱི་ཆུ་ལ་སོགས་
པར་ཡང་ངོ་སྟེ་ཆུ་ཚ་བ་དེར་ཆུ་གྲང་མོས་བསྲེའོ། །ཁྲུས་ཁང་དེར་འདག་རྫས་ཐལ་བ་དང་
བ་ལང་གི་ལྕི་བ་དག་གིས་བཀང་བའི་གྱོ་མོ་དང་སོ་ཤིང་གིས་བཀང་བའི་གྱོ་མོ་དགུ་
གཞུག་པར་བྱའོ། །གལ་ཏེ་བསྲོ་ཁང་དུ་ཞུགས་པ་ན་མེའི་དུག་གིས་ཉམས་དམས་པར་
གྱུར་པའམ་ཉབ་ཉོབ་ཏུ་གྱུར་ན་ཁྱེའུ་སུས་བཟའ་བར་བྱའོ། །ཁྱེའུ་སུས་ནི་རྒྱུན་ཟས་ཀྱི་
ཟུར་དུ་ཟ་བའམ་ཁྱེའུ་གསོ་བ་ལྟར་ཁ་ཟས་ཉུང་ངུ་ཡང་ཡང་ཟ་བའི་དོན་ཏེ། ལུང་རྣམ་
འབྱེད་ལས། ཟས་ཀྱི་དགའ་བ་མྱོང་བའི་ཆེད་དུ་ཁྱེའུ་གསོ་བ་ལྟར་ཟས་ཉུང་ངུ་ཡང་ཡང་ཟ་
བ་ལ་ཁྱེའུ་སུས་ཞེས་བྱའོ། །ཞེས་གསུངས་པའི་ཕྱིར་རོ། །གསུམ་པ་གང་ཟག་མི་མཐུན་
པ་བཟློག་པ་ནི། དེར་ངོ་མི་ཤེས་པ་ཞིག་ཤན་བསྲེ་བས་ཉེ་བར་གནས་པར་གྱུར་ན་དེར་
གཏོགས་པས་ངེས་པར་ཤེས་པར་བྱ་བའི་ཕྱིར་དྲི་བར་བྱ་ཞིང་། དེའི་ཆེད་དུ་མི་འཇུག་
པར་བྱ་བའི་ཕྱིར་དགེ་སློང་སྒོ་བ་བསྐོའོ། །དེར་མ་དད་པ་དག་འཇུག་ཏུ་མི་གཞུག་གོ །
ཞེས་གསུངས་ཏེ། བསྲོ་ཁང་དུ་ཞུགས་པ་ན་དགེ་སློང་རྣམས་ཆ་ལུགས་དང་བྲལ་བས་མུ་
སྟེགས་ཅན་ཤན་བསྲེ་བས་བསྲོ་ཁང་དུ་འཇུག་པ་སྲིད་པའི་ཕྱིར་བསྲོ་ཁང་དེར་མུ་སྟེགས་
ཀུན་ཏུ་རྒྱུ་ལ་སོགས་པ་ངོ་མི་ཤེས་པ་ཞིག་ཁོ་བོ་ཁྱེད་ཅག་ལས་གང་ཡང་རུང་བ་ཡིན་ནོ་
ཞེས་ཤུན་བསྲེ་བ་སྟེ་རྟགས་འདྲེས་པར་བྱེད་པས་ཉེ་བར་གནས་ཏེ་ཞུགས་ཟིན་པར་གྱུར་

ན་བསྲོ་ཁང་དེར་གཏོགས་པའི་དགེ་སློང་བསྲོ་ཁང་དེ་ན་གནས་པས་ཞུགས་ཟིན་པ་དེ་
དགེ་སློང་ཡིན་ནམ་མུ་སྟེགས་ཅན་ཡིན་ངེས་པར་ཤེས་པར་བྱ་བའི་ཕྱིར་ཁྱོད་གང་གི་ཡིན།
ཁྱོད་ཀྱི་མཁན་པོ་སུ་ཡིན། ཅི་ལ་ཞུགས་སོགས་ཞིབ་ཏུ་དྲི་བར་བྱ་ཞིང་། དེ་བཞིན་དུ་མ་
ཞུགས་པ་འཇུག་འདོད་པ་དེ་ངེས་པར་ཤེས་པར་བྱ་བའི་ཕྱིར་དྲི་བར་བྱ་བ་དེའི་ཆེད་དུ་
དགོས་པ་མུ་སྟེགས་པ་སོགས་གཞན་དེར་མི་འཇུག་པར་བྱ་བའི་ཕྱིར་མཁན་པོ་སུ་ཡིནཾ།
ཅི་ལ་ཞུགས་སོགས་སྒོ་བར་བྱེད་པའི་དགེ་སློང་སྒོ་བ་པོ་བསྐོའོ། །དགེ་སློང་ནི་མཚོན་པ་
སྟེ་དགེ་ཚུལ་ལ་སོགས་པ་བསྐོས་ཀྱང་རུང་ངོ༌། །བསྐོས་པ་དེས་བསྲོ་ཁང་དེར་ཁྱིམ་པ་མ་
དད་པ་དག་འཇུག་ཏུ་མི་གཞུག་གོ །ཁྱིམ་པ་དད་པ་དང་ལྡན་པ་དག་འཇུག་ཏུ་གཞུག་གོ་
ཞེས་ལུང་ལས་དངོས་སུ་གསུངས་ཤིང་འདིར་ཤུགས་ཀྱིས་བསྟན་ཏོ། །བཞི་པ་བྱི་དོར་
བྱེད་པའི་རང་བཞིན་བསྟན་པ་ནི། དེར་བྱི་དོར་གྱི་ལས་ནི་ལྷན་ཅིག་གནས་པ་དང་ཉེ་
གནས་དག་གིས་བྱའོ། །གཞན་ལས་ནི་གཞོན་རབས་དག་གིས་བྱའོ་ཞེས་སོ། །སྦར་བ་
དང་ཟངས་དང་འབྲུ་མར་དང་སོ་ཤིང་དང་བ་ལང་གི་ལྕི་བ་དང་ས་དང་ཕྱེ་མ་དང་ཆུ་ལ་
སོགས་པ་ཉེ་བར་གཞག་པ་དང༌། ཤིང་བརྟག་པ་དང་དྲིལ་ཕྱིས་དང་སྣུམ་གྱིས་བསྐུ་བ་
དང་། བཀྲུ་བ་དང་ཕྱགས་པ་དང་ཕྱག་དར་དོར་བ་ལ་སོགས་པའོ། །དེ་དག་གི་ནི་གཅིག་
གིས་གཅིག་ལའོ། །ཁྲིའུ་དང་ཉ་ཕྱིས་དག་ཀྱང་གཙང་སྦྲ་ཉིད་བྱས་ནས་གནས་ཇི་ལྟ་བར་
གཞག་གོ །སྣོད་སྤྱད་ཐམས་ཅད་ལ་ཆོ་ག་དེ་བཞིན་ནོ། །ཡོ་བྱད་ཐམས་ཅད་ལེགས་པར་
སྦ་བ་དང་བྱི་དོར་བྱའོ། །ཞེས་གསུངས་ཏེ། བསྲོ་ཁང་དེར་བསྐུ་མཉེ་ལ་སོགས་པ་བྱི་དོར་
གྱི་ལས་ནི་རང་གི་ལྷན་ཅིག་གནས་པ་དང་ཉེ་གནས་དག་གིས་བྱའོ་ཞེས་ལུང་ཕྲན་
ཚོགས་ལས་བཤད་དོ། །ལྷན་གཅིག་གནས་པ་ཞེས་པ་མཁན་བུ་དང་ཉེ་གནས་ཞེས་པ་
སློབ་དཔོན་གྱི་སློབ་བུའི་མིང་སྟེ། ལུང་མ་མོ་ལས། ལྷན་ཅིག་སྤྱོད་པས་ནི་མཁན་པོ་ལ་
རིམ་གྲོ་གྱིས་ཤིག ཅེས་དང་། ཉེ་གནས་ཀྱིས་ནི་སློབ་དཔོན་ལ་རིམ་གྲོ་བྱོས་ཤིག ཅེས་
གསུངས་པས་སོ། །ལུང་ཕྲན་ཚེགས་ལས་གཞན་ལུང་མ་མོ་ལས་ནི་གཞོན་རབས་དག་

གིས་བྱའོ་ཞེས་གསུངས་སོ། །དེའང་ལྷན་ཅིག་གནས་པ་དང་ཉེ་གནས་ཡོད་ན་དེ་དག་
གིས་རང་གི་མཁན་པོ་དང་སློབ་དཔོན་དག་ལ་བསྐུ་མཉེ་ལ་སོགས་པ་བྱེད་དགོས་ལ།
མེད་ན་གཞོན་པ་རྣམས་ཀྱིས་བྱ་དགོས་ཏེ། འགྲེལ་ཆུང་ལས། ལྷན་ཅིག་ཏུ་སྤྱོད་པ་དང་ཉེ་
གནས་མེད་ན་བསྲོ་ཁང་དུ་ཆོ་ག་བྱེད་པའི་ཚེ་དགེ་སློང་ཚངས་པ་མཚུངས་པར་སྤྱོད་པ་གང་
གཞོན་པ་རྣམས་ཀྱིས་གཡོག་ལས་བྱའོ། །གནས་བརྟེན་ཤ་སྟག་ཚོགས་ན་དེའི་ནང་ནས་
གང་གཞོན་པས་བྱའོ། །ཞེས་གསུངས་པ་ལྟར་རོ། །བྱི་དོར་གྱི་རྣམ་གཞག་བསྟན་པ་ལ་བྱི་
དོར་གྱི་རྒྱུའི་རང་བཞིན་ནི་མེ་སྦར་བ་དང༌། ཆུ་བསྐོལ་བ་ལ་སོགས་པའི་སྣོད་ཟངས་དང་
ལུས་ལ་བསྐུ་བ་ལ་སོགས་པའི་འབྲུ་མར་དང་སོའི་དྲི་མ་འདྲུད་བྱེད་སོ་ཤིང་དང༌། འདག་
རྫས་བ་ལང་གི་ལྕི་བ་དང་ས་དང་བུལ་ཏོག་དང་སྲན་ཕྱེ་ལ་སོགས་པའི་འདག་རྫས་ཀྱི་ཕྱེ་
མ་དང་ཆུ་ལ་སོགས་པ་ཉེ་བར་གཞུག་པ་དང༌། ལ་སོགས་ཀྱིས་ཁྲིའུ་དང་ཉ་ཕྱིས་དགེ་
ཀྱང་ཞེས་འོག་ནས་འབྱུང་བ་དེ་བྱི་དོར་གྱི་རྒྱུ་ཡིན་པས་བསྡུས་སོ། །བྱི་དོར་དངོས་ཀྱི་རང་
བཞིན་ནི་བུད་ཤིང་དང་སོ་ཤིང་གི་ཤིང་ལ་སྲོག་ཆགས་ཡོད་མེད་བརྟག་པ་དང་འདག་
རྫས་སོགས་ཀྱིས་དྲིལ་ཞིང་ཕྱི་བའི་དྲིལ་ཕྱིས་དང་སྣུམ་གྱིས་བསྐུ་བ་དང་ལུས་དང་སྣོད་
སྤྱད་བཀྲུ་བ་དང་ཐལ་བ་སོགས་ཕྱགས་པོ་དང་ཕྱག་དར་དོར་བ་ལ་སོགས་པའོ། །ལ་
སོགས་ཀྱིས་གཙང་སྦྲ་ཉིད་བྱས་ནས་གནས་ཇི་ལྟ་བར་གཞག་གོ་ཞེས་འོག་ནས་འབྱུང་བ་
དེ་བྱི་དོར་དངོས་ཡིན་པས་བསྡུས་སོ། །མཁན་བུ་དང་ཉེ་གནས་རྣམས་ཀྱིས་རང་རང་གི་
མཁན་པོ་དང་སློབ་དཔོན་རྣམས་ལ་བསྐུ་མཉེ་ལ་སོགས་པ་བྱ་དགོས་པར་གོང་དུ་
གསུངས་ལ། ལྷན་ཅིག་གནས་པ་དང་ཉེ་གནས་དེ་དག་རང་རང་གི་བསྐུ་མཉེ་ལ་སོགས་
པའི་བྱི་དོར་གྱི་ལས་ནི་ཕན་ཚུན་གཅིག་གིས་གཅིག་ལ་བྱའོ། །གོང་སྨོས་ལྟར་མདོ་སྔ་
མའི་སོགས་པའི་སྒྲ་གཉིས་ཀྱིས་གང་བསྡུས་པ་དེ་བསྟན་པ། ཁྲུས་བྱེད་པའི་ཚེ་སྤྱད་པའི་
ཁྲིའུ་དང་ཉ་ཕྱིས་དག་ཀྱང་སོགས་སྔ་མར་བསྡུའོ། །དེ་དག་གཙང་སྦྲ་ཉིད་བྱས་ནས་རང་
རང་གི་གནས་ཇི་ལྟ་བར་གཞག་གོ །སོགས་ཕྱི་མར་བསྡུའོ། །བུམ་པ་ལ་སོགས་པའི་

སྣོད་སྤྱད་ཐམས་ཅད་ལ་ཡང་གཙང་སྦྲ་ཉིད་བྱས་ནས་གནས་ཇི་ལྟ་བར་གཞག་གོ་ཞེས་བྱ་
བའི་ཆོ་ག་དེ་བཞིན་དུ་བྱ་བ་ཡིན་ནོ། །བསྲོ་ཁང་གི་ཆོ་ག་འདིའི་ཞར་ལ་སྦྱར་བར་བྱ་བ་
གཞན་བསྟན་པ། གང་ཟག་དང་དགེ་འདུན་གྱི་ཆོས་གོས་ལ་སོགས་པའི་ཡོ་བྱད་ཐམས་
ཅད་དབེན་པར་བཞག་པ་ལ་སོགས་པས་ལེགས་པར་སྦ་བ་དང་བསྐམ་པ་དང་བཀྲུ་བ་ལ་
སོགས་པས་བྱི་དོར་བྱའོ། །ལྔ་པ་འཇུག་དང་ཞུགས་ཟིན་དག་གི་བསླབ་བྱ་ནི། དེར་སྒྲ་
བསྐྱུངས་ཏེ་འཇུག་པར་བྱའོ། །མཛེས་པར་རོ། །ལེགས་པར་བསྡམས་པ་དང་སྤྱོད་ལམ་
མཛེས་པ་དང་ཤེས་བཞིན་དུའོ། །མདུན་དུ་འདུག་སྟེ་མེར་མི་འདེའོ། །འདུ་འཛིའི་གཏམ་
སྤང་ངོ་། །འཕགས་པའི་མི་སྨྲ་བ་ཉིད་ལ་དམིགས་པས་སོ། །མཇུག་ཏུ་རྒྱུད་ཆགས་
གསུམ་པ་གདོན་ནོ། །ཞེས་གསུངས་ཏེ། བསྲོ་ཁང་དེར་འཇུག་པའི་ཚེ་སྒྲ་བསྐྱུངས་ཏེའམ་
སྒྲ་ཉུང་ཞིང་ཆུང་བར་བྱས་ཏེ་འཇུག་པར་བྱའོ། །སྤྱོད་ལམ་མཛེས་པར་རོ། །མཛེས་པ་ཇི་
ལྟ་བུ་ཞེ་ན། ངག་ལེགས་པར་བསྡམས་པ་དང༌། ལུས་ཀྱི་འཇུག་ལྡོག་གི་སྤྱོད་ལམ་
མཛེས་པ་དང་། སེམས་ཉེ་བར་ཞི་བས་ཤེས་བཞིན་དུའོ། །གཞན་མེར་བསྲོ་བའི་མདུན་
དུ་འདུག་སྟེ་གང་ཟག་ཕ་རོལ་པོ་རང་གི་ལུས་ཀྱིས་བསྒྲིབས་ནས་མེར་མི་འདེའོ་སྟེ་མི་
བསྲོའོ། །བསྲོ་ཁང་དེར་རྒྱལ་པོ་དང་ཆོམ་རྐུན་ལ་སོགས་པའི་ལོ་རྒྱུས་བསྙད་པ་སོགས་
འདུ་འཛིའི་གཏམ་སྤང་ངོ༌། །འོ་ན་ཇི་ལྟར་གནས་པར་བྱ་ཞེ་ན། ཡིད་འཕགས་པའི་མི་སྨྲ་
བ་མི་རྟག་པ་དང་བདག་མེད་པ་སོགས་ཚུལ་བཞིན་ཡིད་ལ་བྱེད་པ་ཉིད་ལ་དམིགས་པས་
བསྲོ་ཁང་དུ་གནས་པར་བྱ་དགོས་སོ། །བསྲོ་ཁང་གི་བྱ་བ་ཐམས་ཅད་རྫོགས་པའི་མཇུག་
ཏུ་དང་པོར་སངས་རྒྱས་ལ་བསྟོད་པ་དང་བར་དུ་མདོ་འདོན་པ་དང་ཐ་མ་བསྔོ་བ་སྟེ་རྒྱུད་
ཆགས་གསུམ་པ་གདོན་ནོ། །དྲུག་པ་སྐབས་དང་འབྲེལ་བའི་བསླབ་བྱ་གཞན་བསྟན་པ་
ནི། གོས་གཅིག་པས་བྱི་དོར་གྱི་ལས་མི་བྱའོ། །ལུས་ཀྱི་དེ་མ་དད་པ་བྱེད་དུ་མི་གཞུག་གོ །
འདི་དང་གོང་མ་ལ་ཡང་བརྟན་པ་ནི་དད་པ་ཅན་དུ་འདོད་དོ། །སེང་གེ་ལྟ་བུས་ཝ་ལྟ་བུ་
ལ་བསྙེན་བཀུར་མི་བྱའོ། །སློབ་དཔོན་དང་མཁན་པོ་ནི་མཆོག་ཏུ་ཚུལ་ཁྲིམས་འཆལ་བ་

ལ་ཡང་བསྙེན་བཀུར་བྱའོ། །ཕ་མ་དང་ནད་པ་དག་ནི་ཁྱིམ་པ་ཡིན་ན་ཡང་ངོ་། །ཞེས་
གསུངས་ཏེ། སངས་རྒྱས་ཀྱིས་མ་བཀག་ཅིང་གནང་བའི་གོས་གང་རུང་གཅིག་ཁོ་ན་གྱོན་
པས་བྱི་དོར་གྱི་ལས་ཐམས་ཅད་མི་བྱ་བ་ཡིན་གྱི་ལུས་འབའ་ཞིག་གི་བྱི་དོར་མ་ཡིན་པ་
དང༌། གནས་ཐམས་ཅད་དུ་ཡིན་གྱི་བསྲོ་ཁང་འབའ་ཞིག་ཏུ་ནི་མ་ཡིན་པའོ། །བཀག་
པའི་གོས་གཉིས་གྱོན་པས་ཀྱང་བྱི་དོར་གྱི་ལས་མི་བྱའོ། །སྐབས་འདིར་ཀར་ཊིཀ་ལས།
གོས་གཅིག་པས་ཟས་མི་བཟའ་བ་དང་ཕྱག་མི་བྱ་བ་ལ་སོགས་གོས་གཅིག་པས་བྱ་བ་
བཀག་པའི་གོས་ནི་སངས་རྒྱས་ཀྱིས་མ་བཀག་ཅིང་གནང་བའི་གོས་གཅིག་ལས་གཞན་
པའི་གནང་བའི་གོས་གཉིས་པ་མ་གྱོན་པའི་དབང་དུ་བྱས་པ་ཡིན་ཏེ། ཆོས་གོས་གཅིག་
དང་ཐུལ་བ་གཉིས་གོན་པ་ལྟ་བུ་བཀག་པའི་གོས་ཀྱིས་ནི་གོས་གཅིག་པའི་ཉེས་པ་
ཁེགས་པ་མ་ཡིན་ནོ། །ཞེས་སོ། །བསྐུ་མཉེ་ལ་སོགས་པ་རང་གི་ལུས་ཀྱི་བྱི་དོར་གྱི་ལས་
དེ་ཁྱིམ་པ་མ་དད་པ་ལ་བྱེད་དུ་མི་གཞུག་གོ །ཁྱིམ་པ་དད་པ་ཅན་ལ་བྱེད་དུ་གཞུག་པར་
ལཾང་ལས་དངོས་སུ་གསུངས་ཤིང་འདིར་ཡང་ཤུགས་ཀྱིས་བསྟན་ཏོ། །ཁྱིམ་པ་མ་དད་
པས་ཁུར་ཁུར་བ་ལ་སོགས་པ་ཕྱི་རོལ་ཀྱི་ལས་ནི་བཀག་པ་མ་ཡིན་ནོ། །འོ་ན་དད་པ་དང་
ལྡན་པ་གང་ཞེ་ན། བྱི་དོར་གྱི་ལས་འདི་དང་གོང་མ་དེར་མ་དད་པ་འཇུག་ཏུ་མི་གཞུག་གོ་
ཞེས་པའི་ཤུགས་ཀྱིས་བསྟན་པའི་དད་པ་ཅན་ལུ་ཡང་དད་པ་ཡོད་ཙམ་མ་ཡིན་གྱི་ཅུང་
ཟད་ཙམ་གྱིས་མི་གཡོ་བའི་དད་པ་བརྟན་པ་ནི་དད་པ་ཅན་དུ་འདོད་དོ། །ངོ་ཚ་མེད་ཅིང་
སྡིག་པ་བྱེད་པ་ཁ་ཅིག་ཚུལ་ཁྲིམས་འཆལ་ཡང་མཁས་པའི་ང་རྒྱལ་སོགས་ཀྱིས་ཚུལ་
ཁྲིམས་དང་ལྡན་པ་དག་ལས་བསྙེན་བཀུར་བདག་གིར་བྱེད་པ་སྲིད་པས་དེ་དགག་པ་ནི།
ཚུལ་ཁྲིམས་དང་ལྡན་པ་སེང་གེ་ལྟ་བུས་ཚུལ་ཁྲིམས་འཆལ་བ་ལྷ་ལྟ་བུ་ལ་བསྙེན་བཀུར་
མི་བྱའོ། །ཚུལ་ཁྲིམས་དང་ལྡན་པོ་ནི་སེང་གེ་ལྟ་བུ་ཡིན་ཏེ། རི་དྭགས་ཕྲ་མོ་ལྟ་བུའི་ཉོན་
མོངས་པ་དག་གིས་མི་ཐུབ་པའི་ཕྱིར་རོ། །ཚུལ་ཁྲིམས་འཆལ་བ་ནི་ཝ་ལྟ་བུ་ཡིན་ཏེ། ཁྱི་
ལྟ་བུའི་ཉོན་མོངས་པ་དག་གིས་ཕམ་པར་བྱས་པའི་ཕྱིར་རོ། །དེ་ལ་ཚུལ་ལྡན་གྱིས་ཚུལ་

འཆལ་ལ་བསྙེན་བཀུར་སོགས་བྱས་པའི་ཉེས་དམིགས་ནི། ལུང་བྲམ་ཟེ་བུ་མོ་ལྟ་བུས་
ཞུས་པ་ལས། ཚུལ་ཁྲིམས་དང་ལྡན་པས་ཤེས་བཞིན་དུ་ཚུལ་ཁྲིམས་འཆལ་བ་ལ་སོ་ཤིང་
སྟོབ་པར་བྱེད་ན་ཚུལ་ཁྲིམས་དང་ལྡན་པ་དེ་ཡང་ལོ་སྟོང་ཕྲག་དགུ་བཅུར་སེམས་ཅན་
དམྱལ་བར་འགྱུར་བའི་ལས་བསྒྲུབས་པ་ཡིན་ནོ། །དེ་བཞིན་དུ་འདག་རྫས་སྟོབ་པ་དང་
ཁ་ཏོན་བྱེད་པ་དང་གནས་བྱེད་པ་(སྟེ་འཆལ་བའི་གནས་ཀྱི་སློབ་དཔོན་བྱེད་པ་)དང༌། (འཆལ་བ་ལ་}གནས་སུ་
འཛིན་པ་དང་། ཚུལ་ཁྲིམས་འཆལ་བ་དང་ལྷན་ཅིག་ཉལ་བར་བྱེད་ན་སྐྱ་རེངས་མ་ཤར་
བ་དེའི་བར་དུ་ལོ་སྟོང་ཕྲག་དགུ་བཅུ་དང་། སྐྱ་རེངས་ཤར་ན་ལོ་བྱེ་བ་ཕྲག་བཅུ་བཞི་དང་
ལོ་སྟོང་ཕྲག་བཞི་བཅུར་སེམས་ཅན་དམྱལ་བར་འགྱུར་བའི་ལས་བསྒྲུབས་པ་ཡིན་ནོ། །
ཞེས་གསུངས་སོ། །དེ་ཡང་ལུང་དེ་ལས་ཤེས་བཞིན་དུ་ཞེས་གསུངས་པ་ལྟར་ཚུལ་ཁྲིམས་
འཆལ་བའི་གང་ཟག་ལ་ཚུལ་ཁྲིམས་འཆལ་བར་མཐོང་ཐོས་དོགས་གསུམ་གྱི་སྒོ་ནས་
ཤེས་བཞིན་དུ་སོ་ཤིང་སྟོབ་པ་སོགས་བྱེད་ན་ཉེས་པ་དེ་དང་དེ་འབྱུང་ཞིང་མ་ཤེས་ན་མི་
འབྱུང་སྟེ། ལུང་ལས། གང་གིས་གནས་ནས་ཕྱུང་བར་ཤེས་པ་དེས་ལྷན་ཅིག་གནས་པ་
དང༌། ལྷན་ཅིག་ལོངས་སྤྱོད་པར་མི་བྱའི། གང་གིས་གནས་ནས་ཕྱུང་བར་མི་ཤེས་པ་
དེས་ལྷན་ཅིག་གནས་པ་དང་ལྷན་ཅིག་ལོངས་སྤྱད་པ་དག་ལ་ནི་ལྟུང་བ་མེད་དོ་ཞེས་
གསུངས་པའི་གནད་ཀྱིས་ཀྱང་ཤེས་པའི་ཕྱིར་རོ། །སྐབས་འདིའི་ཚུལ་ཁྲིམས་འཆལ་བ་
ཞེས་པ་དེ་ལུང་གཅིག་འཕྲོས་དང་རྣམ་འབྱེད་སོགས་ལས་བཤད་པའི་ཚུལ་ཁྲིམས་དང་
ལྡན་པ་ཞེས་པའི་མི་མཐུན་ཕྱོགས་ཕམ་བཞི་གང་རུང་གིས་གོས་པ་ལ་བྱ་བ་ལས། འཆལ་
བའི་ཚུལ་ཁྲིམས་མི་དགེའི་གཟུགས། །ཞེས་པའི་དུད་འགྲོ་གསོད་པ་སོགས་རང་བཞིན་
གྱི་ཁ་ན་མ་ཐོ་བས་གོས་པ་ཙམ་ལ་ནི་མི་བྱའོ། །དེ་ལྟར་ཚུལ་འཆལ་གྱི་གང་ཟག་ལ་
བསྙེན་བཀུར་བྱེད་པ་དང་སྤྱོད་ལམ་གཅིག་པ་སོགས་བྱས་ན་ཉེས་པ་ཤིན་ཏུ་ཆེ་བར་ཚུལ་
འཆལ་ཚར་གཅོད་པའི་མདོ་སོགས་ལས་ཀྱང་རྒྱས་པར་གསུངས་པས་ན་རང་གི་ཉེ་དུ་དང་
གྲོགས་པོ་གང་ཞིག་ཡིན་ཡང་ཚུལ་ཁྲིམས་འཆལ་ཟིན་ནས་ནི་སྤྱོད་ལམ་གཅིག་པ་སོགས་

གཏན་དུ་སྤང་དགོས་ལ། དེ་ལྟར་སྤངས་ན་འཇིག་རྟེན་གྱི་ལུགས་དང་ཅུང་མི་མཐུན་པ་
ལྟར་དུ་སྣང་ཡང་། རབ་ཏུ་བྱུང་བ་རྣམས་ནི་ཉེ་དུ་སོགས་ལ་མ་ལྟོས་པར་ཁྱིམ་ནས་ཁྱིམ་
མེད་པར་རབ་ཏུ་བྱུང་བ་ཡིན་པས་ཆོས་འཇིག་རྟེན་གཉིས་ལས་ཆོས་གཙོ་བོ་དང་། ཚེ་འདི་
ཕྱི་གཉིས་ལས་གཙོ་བོ་ཕྱི་མ་དོན་དུ་གཉེར་བ་ཞིག་ཡིན་དགོས་པའི་ཕྱིར་རོ། །ཚུལ་ལྡན་
གྱིས་ཚུལ་འཆལ་ལ་བསྙེན་བཀུར་མི་བྱ་བ་དེ་ཐམས་ཅད་དུའམ་ཞེ་ན། རང་གི་སློབ་
དཔོན་དང་མཁན་པོ་ནི་མཆོག་ཏུ་ཚུལ་ཁྲིམས་འཆལ་བ་ཕམ་པ་བཞི་ཆར་བྱུང་བའམ་
ལྟུང་བ་སྡེ་ལྔ་ཆར་བྱུང་བ་ལ་ཡང་སློབ་མ་དང་ཉེ་གནས་ཚུལ་ཁྲིམས་དང་ལྡན་པས་བསྙེན་
བཀུར་བྱའོ། །དེ་གཉིས་ནི་བསྟན་པ་ལ་འཇུག་པའི་སྒོར་གྱུར་པ་ཡིན་པའི་ཕྱིར་དང༌།
སྡོམཾ་པ་སྐྱེ་བ་དང་ལེགས་པར་བསྲུང་བ་དང་ཆོས་ཁོང་དུ་ཆུད་པའི་རྒྱུ་ཡིན་པས་ཤིན་ཏུ་
དྲིན་ཆེ་བའི་ཕྱིར་བསྙེན་བཀུར་བྱ་དགོས་ལ་གནས་ནི་མི་བཅའ་འོ། །རང་གི་ཕ་མ་དང་
ནད་པ་དག་ནི་རབ་བྱུང་ཡིན་ན་བསྙེན་བཀུར་བྱ་དགོས་པ་ལྟ་སྨོས་ཀྱང་ཅི་དགོས། དེར་
མ་ཟད་ཁྱིམ་པ་ཡིན་ན་ཡང་ངོ་སྟེ་བསྙེན་བཀུར་བྱ་དགོས་སོ། །ཕ་མ་ནི་ཕན་འདོགས་
པའི་ཞིང་ཡིན་པའི་ཕྱིར་དང༌། ནད་པ་ནི་སྙིང་རྗེའི་ཞིང་ཡིན་པའི་ཕྱིར་ཏེ། དཀོན་མཆོག་
གསུམ་པོས་ཀྱང་བསྙེན་བཀུར་བྱའོ། །ཞེས་ལུང་ལས་གསུངས་པའི་ཕྱིར་རོ། །དེ་ལས་ཕ་
མ་ལ་ཕན་ཇི་ལྟར་གདགས་ཚུལ་ཡང་ལུང་ལས། བུས་ཕྲག་པ་གཅིག་ལ་ནི་མ། གཉིས་པ་
ལ་ནི་ཕ་ཁྱེར་ཏེ་ལོ་བརྒྱ་ཚང་གི་བར་དུ་ཁྱེར་རམ། ཡང་ན་ས་གཞི་ཆེན་པོ་ནོར་བུ་དང་། མུ་
ཏིག་དང་། བཻཌཱུརྱ་དང༌། དུང་དང་། ཤེལ་དང་། གསེར་དང་། དངུལ་དང་། ཨ་སྨྲ་གར་
པ་དང་། སྤུག་དང་། གཡས་ཕྱོགས་སུ་འཁྱིལ་བ་དེ་ལྟ་བུ་དག་གི་དབང་པོར་བཅུག་གམ་
དབང་ཕྱུག་ཏུ་བཅུག་ཀྱང་དེས་ནི་ཕ་དང་མ་ལ་བུས་ཕན་བཏགས་པའམ་ཉེ་བར་ཕན་
བཏགས་པར་མི་འགྱུར་གྱི། གང་གིས་ཕ་མ་དད་པ་མེད་པ་དད་པ་ཕུན་སུམ་ཚོགས་པར་
བྱས་པའམ། ཡང་དག་པར་བསྐུལ་ཏམ། དུལ་བར་བྱས་སམ། ཞུགས་པར་བྱས་སམ།
སོ་སོར་བཀོད་དམ། ཚུལ་ཁྲིམས་ངན་པ་ལས་ཚུལ་ཁྲིམས་ཕུན་སུམ་ཚོགས་པར། སེར་

སྣ་ཅན་ལས་གཏོང་བ་ཕུན་སུམ་ཚོགས་པར། ཤེས་རབ་འཆལ་ལས་ཤེས་རབ་ཕུན་སུམ་
ཚོགས་པར་ཡང་དག་པར་བསྐུལ། དུལ་བར་བྱས། ཞུགས་པར་བྱས། སོ་སོར་བཀོད་ན་
དེ་ལྟ་བུ་ནི་བུས་ཕ་དང་མ་ལ་ཕན་བཏགས་པ་དང་། ཉེ་བར་ཕན་གདགས་པར་འགྱུར་རོ། །
ཞེས་གསུངས་པ་ལྟར་བུས་ཕ་མ་ལ་ཕན་གདགས་པས་བསྙེན་བཀུར་བྱའོ། །གཉིས་པ་
ལེགས་སྦྱར་གྱི་ཁྲུས་བསྟེན་པ་ནི། ལེགས་པར་སྦྱར་བའི་ཁྲུས་ཀྱིས་བཀྲུའོ། །རླུང་འདྲེན་
པའི་རྩ་བ་དང་སྡོང་བུ་དང་ལོ་མ་དང་མེ་ཏོག་དང་འབྲས་བུ་བསྐོལ་བས་ཁྲུས་བྱ་བ་ནི་དེའི་
མིང་ཅན་ཡིན་ནོ། །བསྐུ་མཉེ་བྱས་ནས་དེ་ནི་མི་རྩུབ་པ་ཉིད་ཀྱི་ཕྱིར་རོ། །དེ་དང་དབྲལ་
བའི་ཕྱིར་ཁྲུས་ཆལ་གྱིས་སོ། །སྔ་མའི་ཆེད་དུ་ཆུའི་བུམ་པ་ཕྱི་མར་སྣུམ་ཐིགས་པ་གཉིས་
སམ་གསུམ་བླུག་གོ །ལྕགས་ཀྱི་གཞོང་རིང་དུ་ཁྲུས་བྱའོ། །དེ་ནི་ནད་པས་བཅང་བར་
བྱའོ། །དེའི་སྟེང་དུ་ཁ་གབ་གཞུག་གོ །དེར་གཉའ་བར་སྔས་ནང་ཚངས་ཅན་གཞུག་གོ །
ཞེས་གསུངས་ཏེ། ནད་པ་ཡིན་མིན་ཐམས་ཅད་ཀྱིས་སྨན་རྣམས་ལེགས་པར་སྦྱར་བའི་
ཁྲུས་ཀྱིས་ལུས་བཀྲུའོ། །ལེགས་སྦྱར་གྱི་ཁྲུས་ཀྱི་ངོ་བོ་གང་ཞེ་ན། རླུང་མཁྲིས་ཀྱི་ནད་ལ་
སོགས་པ་འདྲེན་པའོམ་འབྱིན་པར་བྱེད་པའི་སྨན་རྩྭ་བ་དང༌། སྡོང་བུ་དང་། ལོ་མ་དང༌།
མེ་ཏོག་དང་། འབྲས་བུ་རྣམས་བསྐོལ་བས་ཁྲུས་བྱ་བ་ནི་ལེགས་པར་སྦྱར་བའི་ཁྲུས་དེའི་
མིང་ཅན་ཡིན་ནོ། །དེ་འབའ་ཞིག་གིས་བཀྲུའམ་ཞེ་ན། འབྲུ་མར་ལ་སོགས་པས་བསྐུ་
མཉེ་བྱས་ནས་ཕྱིས་ལེགས་པར་སྦྱར་བའི་ཁྲུས་ཀྱིས་བཀྲུ་བར་བྱ་སྟེ། དེ་ཡང་སྔར་བསྐུ་
མཉེ་བྱས་པ་དེ་ནི་ལུས་མི་རྩུབ་པ་ཉིད་ཀྱི་ཕྱིར་རོ། །མི་རྩུབ་པའི་ཕྱིར་བསྐུ་མཉེ་བྱས་པའི་
སྣུམ་དེ་དང་དབྲལ་བའི་ཕྱིར་སྲན་ཆུང་གི་ཕྱེ་མ་ལ་སོགས་པའི་ཁྲུས་ཆལ་ལམ་ཁྲུས་རྫས་
ཏེ་འདག་རྫས་ཀྱིས་སོ་ཞེས་དེས་ལུས་བསྐུས་ཏེ་བཀྲུའོ་ཞེས་པའོ། །ཁྲུས་ཆལ་གྱིས་ལུས་
བསྐུས་ན། འོ་ན་ཡང་རྩུབ་པ་ཉིད་དུ་མི་འགྱུར་རམ་ཞེ་ན། སྔ་མའི་སྟེ་སྔ་མ་མི་རྩུབ་པའི་
ཆེད་དུ་ཕྱིས་ལྡུག་པའི་སྨན་ཆུའི་བུམ་པ་ཕྱི་མར་འབྲུ་མར་ལ་སོགས་པ་སྣུམ་ཐིག་པ་
གཉིས་སམ་གསུམ་བླུག་གོ །སྣོད་གང་དུ་བཀྲུ་ཞེ་ན། གྲུ་ཆུང་ངུའི་རྣམ་པ་འདྲ་བའི་

ལྕགས་ཀྱི་གཞོང་རིང་དུ་ནད་པ་ཞུགས་ཏེ་ཁྲུས་བྱའོ། །ལྕགས་ཀྱི་གཞོང་རིང་དེ་ནི་ནད་
པས་བཅང་བར་བྱ་སྟེ་བཅངས་ཀྱང་ཉེས་པ་མེད་པ་གནང་བའི་བསླབ་པའོ། །ཁྲུས་རིས་
བཞིན་དུ་གཞན་གྱིས་ནི་བཅང་རུང་བ་མ་ཡིན་ནོ། །ལྕགས་ཀྱི་གཞོང་རིང་སྨན་གྱིས་ཁུ་བ་
བསྐོལ་བས་བཀང་སྟེ་དེའི་ནང་དུ་ནད་པ་ཞུགས་པ་ན་ཆུ་དྲོན་ཡུན་རིང་དུ་གནས་པར་བྱ་
བའི་ཕྱིར་གཞོང་རིང་དེའི་སྟེང་དུ་ཁ་གབ་གཞུག་གོ །ཡུན་རིང་དུ་གནས་པ་ན་གཉའ་བ་
མི་ན་བའི་ཕྱིར་དུ་ལྕགས་ཀྱི་གཞོང་རིང་དེར་གཉའ་བར་ཏེ་གཉའ་ལྟག་ཏུ་སྔས་ནང་
ཚངས་ཅན་གཞུག་གོ །གསུམ་པ་ཁྲུས་དང་བྱི་དོར་གཞན་བསྟན་པ་ནི། གར་བབ་བབ་ཏུ་
རྐང་པ་མི་བཀྲུའོ། །དེའི་གནས་ནི་ཝ་ཁར་རོ། །རྐང་ཁྲུས་ཀྱི་གཞི་བྱའོ། །གཙུག་ལག་
ཁང་གི་སྟེང་གི་ཤར་ལྷོའི་མཚམས་སུའོ། །རུས་སྦལ་གྱི་རྣམ་པ་འདྲ་བ་རྩུབ་པར་རོ། །
ཆོལ་ཟངས་ས་ལས་བྱས་པ་གཞག་པར་བྱའོ། །ཞབས་གླང་པོ་ཆེའི་རྨིག་མཐིལ་འདྲ་བ་
སྙིང་པོ་ཅན་ནོ། །དབུས་ན་ཡོད་པ་ཀ་དམྤའི་མེ་ཏོག་འདྲ་ལ་རྩུབ་པ་དང་ངོ༌། །བཀྲུས་
ནས་ཁ་བུབ་ཏུ་གཞག་གོ །དགེ་འདུན་གྱི་ནི་ཁང་ཐོག་ཏུའོ། །གང་ཟག་གི་ནི་གནས་ཁང་
གི་སྒོ་གླེགས་ཀྱི་ཕག་ཏུའོ། །གཙུག་ལག་ཁང་གི་ཕྱོགས་གང་དུ་ལྷུང་བཟེད་ཀྱི་བྱི་དོར་ལ་
སོགས་པ་བྱས་པ་དེར་ཆུས་བྱུག་གོ །ཡང་ན་བསྐུའོ། །མདུང་རྩེའི་རྣམ་པ་ལྟ་བུའམ་རྫ་
རྔའི་རྣམ་པ་ལྟ་བུར་རོ། །བ་ལང་གི་ལྕི་བའམ་འཇིམ་པས་སོ། །དཀོན་མཆོག་གི་དོན་
ཉིད་དུ་བསྐུ་བ་ལ་ནི་རྣམ་པ་ངེས་པ་མེད་དོ། །ཞེས་གསུངས་ཏེ། ཁྲུས་བྱས་ནས་ཕྱིས་རྐང་
པ་གཉིས་བཀྲུ་བར་བྱ་སྟེ། དེ་ཡང་གཙུག་ལག་ཁང་གི་གར་བབ་བབ་ཁྱམས་ལ་སོགས་
པ་དག་ཏུ་རྐང་པ་མི་བཀྲུའོ། །འོ་ན་གང་དུ་ཞེ་ན། རྐང་པ་བཀྲུ་བ་དེའི་གནས་ནི་ཝཱ་ཁར་
རོ། །ཝ་ཁ་དེར་རྐང་ཁྲུསཾ་ཀྱི་གཞི་བྱའོ། །དེ་ཕྱོགས་གང་དུ་བྱ་ཞེ་ན། གཙུག་ལག་ཁང་གི་
སྟེང་གི་ཕྱོགས་ཤིག་ཏུ་བྱ་དགོས་ལ་དེའང་སྒོ་གང་དུ་ལྟ་བ་དེ་ཤར་དུ་བརྩིས་ཏེ་གཡས་ལྷོ་
གཡོན་བྱང་རྒྱབ་ནུབ་ཏུ་བྱས་པའི་ཤར་ལྷོའི་མཚམས་སུ་བྱའོ། །རྣམ་པ་ཇི་ལྟ་བུ་ཞེ་ན།
རུས་སྦལ་གྱི་རྒྱབ་གྱི་རྣམ་པ་འདུ་བ་རྩུབ་རུད་རུད་པར་རོ། །དེའང་རྡོ་བ་རྩུབ་པོ་རུས་

སྦལ་གྱི་རྒྱབ་འདྲ་བ་ཆུ་མི་འབོ་བའི་སྐྱོར་ཅན་བྱ་དགོས་པར་འགྲེལ་ཆུང་ལས་གསུངས་སོ། །
རྐང་ཁྲུས་ཀྱི་གཞི་ཡོད་སར་རྒན་པོ་དང་ནད་པ་འགྲོ་མ་ནུས་པ་ལ་བརྟེན་ནས་གསུངས་པ།
རྐང་ལག་བཀྲུ་བའི་སྣོད་ཆོལ་ཟངས་སའམ་ཟངས་སམ་ཤིང་ལ་སོགས་པ་ལས་བྱས་པ་
གཞག་པར་བྱའོ། །གསེར་དངུལ་ལ་སོགས་པའི་རིན་པོ་ཆེ་ལས་མི་བྱའོ། །དབྱིབས་ཇི་
ལྟར་བྱ་ཞེ་ན། ཆོལ་ཟངས་དེ་མི་ལྡེག་པར་གནས་པར་བྱ་བའི་ཕྱིར་ཞབས་གླང་པོ་ཆེའི་
རྨིག་པའི་མཐིལ་འདྲ་བ་མཉམ་ཞིང་གོར་གོར་པོར་བྱ་ལ་དབུས་སྙིང་པོ་ཅན་ནོ། །སྙིང་པོ་
དེ་ནང་གི་དབུས་ན་ཡོད་པ་དབྱིབས་ཤིང་ཀ་དམྤའི་མེ་ཏོག་འདུ་བ་ལྕོག་ལྕོག་པོར་འདུག་
ལ་རྐང་པ་མི་འདྲེད་པའི་ཕྱིར་རྩུབ་རུད་རུད་པ་དང་ངོ་སྟེ་དེ་ལྟ་བུ་དང་ལྡན་པའི་ཆོལ་
ཟངས་གཞག་པར་བྱའོ་ཞེས་པའོ། །རྐང་པ་བཀྲུས་པའི་རྗེས་ལ་ཆུ་གཞན་གྱིས་ཆོལ་
ཟངས་ཀྱང་བཀྲུས་ནས་ཁ་བུབ་ཏུ་གཞུག་གོ །གང་དུ་གཞག་པར་བྱ་ཞེ་ན། དགེ་འདུན་
གྱི་ཆོལ་ཟངས་ནི་གཞན་འཁྲུ་བ་འོང་བའི་ཕྱིར་སྤྱིའི་ཁང་ཐོག་ཏུའོ། །གང་ཟག་གི་ཆོལ་
ཟངས་ནི་རང་གི་གནས་ཁང་གི་སྒོ་གླེགས་ཀྱི་ཕག་སྒོའི་རྒྱབ་ཏུའོ། །གཙུག་ལག་ཁང་གི་
ཕྱོགས་གང་དུ་ལྷུང་བཟེད་ཀྱི་བྱི་དོར་ལ་སོགས་པ་བྱས་པ་ཉིད་ཀྱི་ས་ཕྱོགས་དེར་ཆུས་
བྱུག་གོ །ལ་སོགས་ཀྱིས་ལྷུང་བཟེད་ཁ་བསྒྱུར་བ་ལ་སོགས་པའི་ཚོན་གྱི་ལས་བསྡུས་སོ། །
ཡང་ན་བ་ལང་གི་ལྕི་བ་ལ་སོགས་པས་བསྐུའོ། །དབྱིབས་ཀྱི་རྣམ་པ་ཇི་ལྟར་བསྐུ་ཞེ་ན།
ལྷུང་བཟེད་བྱི་དོར་ལ་སོགས་པ་བྱས་པའི་ས་གཞི་ཇེ་དམའ་རུ་སོང་ཡོད་པ་ཞིག་ཡིན་ན་
བཀྲུས་ཆུ་སོགས་ཐུར་དུ་མདུང་རྩེའི་རྣམ་པ་ལྟ་བུར་བརྒྱུགས་ཡོད་ཅིང་། གཞི་མཉམ་པ་
ཞིག་ཡིན་ན་བཀྲུས་ཆུ་སོགས་རྫ་རྔའི་རྣམ་པ་ལྟ་བུར་ཆགས་པར་གྱུར་པས་ན་དེ་ལ་བསྐུ་
བའང་མདུང་རྩེའི་རྣམ་པ་ལྟ་བུ་ཟུར་གསུམ་པའམ་རྫ་རྔའི་རྣམ་པ་ལྟ་བུར་ཁ་ཞབས་ཅུང་
ཟད་ཞུམ་པ་སྐེད་པ་སྦོམ་པོར་རོ། །དེ་ཡང་སྔོན་དགེ་སློང་དག་གིས་ཉི་མ་དང་ཟླ་བའི་
དབྱིབས་ལྟ་བུ་བྱས་པས་བྲམ་ཟེ་དང་ཁྱིམ་བདག་དག་གིས་དགེ་སྦྱོང་ཤཱཀྱའི་བུ་དག་ནི་ཉི་
མ་དང་ཟླ་བ་ལ་དད་དོ་ཞེས་དང༌། གྲུ་བཞིར་བྱས་པས་བ་ལང་ལ་དད་དོ་ཞེས་སྨྲས་ནས་

འདི་ལྟར་བྱེད་དགོས་པར་བཅས་ཞེས་ལུང་གླེང་གཞི་ལས་གསུངས་སོ། །དེས་ན་
དབྱིབས་ཟླུམ་པོ་དང་ཟླ་གམ་གྲུ་བཞི་བྱེད་པ་ནི་བཀག་གོ །གང་གིས་བསྐུ་ན་བ་ལང་གི་
ལྕི་བའམ་འཇིམ་པས་སོ། །དཀོན་མཆོག་གསུམ་ལ་མཆོད་པ་དག་གི་དོན་ཉིད་དུ་མཆོད་
པའི་སྟེགས་བུ་ལ་སོགས་པའི་དོན་དུ་བསྐུ་བར་བྱ་བ་ལ་ནི་དབྱིབས་ཀྱི་རྣམ་པ་ངེས་པ་
མེད་དོ། །སེམས་ཅན་གྱི་གཟུགས་ལས་གཞན་པ་གང་མཛེས་མཛེས་བྱར་རུང་ངོ༌། །དེ་
ལྟར་ལུང་གླེང་གཞི་ལས། དཀོན་མཆོག་གསུམ་ལ་ནི་ཉི་མའམ། ཟླ་བའམ། ཇི་ལྟར་དད་
པ་རྣམ་པ་ཐམས་ཅད་དུ་བྱས་ཏེ། དེ་ལ་ཐེ་ཚོམ་མ་བྱེད་ཅིག ཅེས་གསུངས་སོ། །གཉིས་
པ་སྣོད་སྤྱད་ཀྱི་རྟགས་འཆད་པ་ལ་ལྔ། མཚན་ཉིད་དང་ལྡན་པའི་ལྷུང་བཟེད་མེད་དུ་མི་
རུང་བ་དམིགས་བསལ་དང་བཅས་པ། ལོག་པར་ལོངས་སྤྱོད་པ་དགག་པ། གཞག་པའི་
གནས་དང་གནས་མིན་པ་བསྟན་པ། བསྐུར་བ་དང་མི་བསྐུར་བའི་ཚུལ། གུས་པ་བསྐྱེད་
ཅིང་བཅོས་ལེགས་བྱ་བའོ། །དང་པོ་ནི། ལྷུང་བཟེད་མེད་པར་རབ་ཏུ་དབྱུང་བ་དང་
བསྙེན་པར་རྫོགས་པར་མི་བྱའོ། །ཆུང་ངུ་དང་ཆེན་པོ་དང་སྐྱ་བས་ཀྱང་མི་བྱའོ། །ཁའི་
ཆའི་མཐའ་ཁོ་ན་ནས་མཐེ་བོའི་ལྟོ་གང་གི་ལྷག་མར་འབྲས་ཐུག་པོ་ཆེ་མ་ག་དྷའི་བྲེའུ་ཆུང་
གང་བཙོས་པ་སྲན་ཚོད་དང་བཅས་ཚོད་མ་དང་བཅས་པ་ལྷག་པ་ནས་དོའི་བར་དེ་ཤོང་
བ་དེ་ནི་རིགས་པ་ཡིན་ནོ། །དགེ་སློང་མས་དགེ་སློང་གི་ཆུང་ངུ་ལས་ལྷག་པ་མི་བཅང་ངོ་། །
དེས་དེའི་གཞིར་ཞ་ཉེའི་དབྱར་འདབ་གཞག་པར་བྱའོ། །བྱང་ཆུབ་དང་པ་ཏ་ལའི་ལོ་
མའམ་ལག་མཐིལ་གྱི་རྣམ་པ་ལྟ་བུའོ། །ཚད་ལས་ཀྱང་ངོ་། །བརྙན་པོས་ཀྱང་དེ་ཉིད་དང་
བཅས་པ་ཡིན་ནོ། །ལྔ་པོ་ཡང་དེ་བཞིན་ནོ། །དབྱར་དག་ལྷུང་བཟེད་མེད་དུ་མི་རུང་ངོ་། །
ལྗོངས་རྒྱུ་ཞིང་འགྲོ་བར་མི་བྱའོ། །འཇིགས་པ་དང་བཅས་པ་ཉིད་དུ་ལྷུང་བཟེད་ཆུང་ངུས་
འགྲོ་བར་བྱའོ། །མེད་ན་རབ་ཏུ་དབྱུང་བར་བྱའོ། །ཞེས་གསུངས་ཏེ། རུང་ཞིང་ཚད་དང་
ལྡན་པའི་ལྷུང་བཟེད་མེད་པར་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱའོ། །
བྱས་ན་སྡོམ་པ་སྐྱེ་ཡང་ཉེས་བྱས་སོ། །ལྷུང་བཟེད་ཚད་ལས་ཆུང་ངུ་དང་ཚད་ལས་ལྷག་པ་

ཆེན་པོ་དང་ཁ་དོག་སྐྱ་བས་ཀྱང་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱའོ། །
འོ་ན་ལྷུང་བཟེད་ཀྱི་ཚད་གང་ཞེ་ན། ལྷུང་བཟེད་ཀྱི་ཁའི་ཆའི་ཡ་མཐའ་ཁོ་ན་ནས་མར་
གཞལ་བའི་མཐེ་བོའི་ལྟོ་གང་གི་ཚད་དེ། དེ་ཡང་མཐེ་བོའི་ཚིགས་དང་པོའི་ཕྱོགས་
གཅིག་ནས་བརྩམས་ཏེ་ཚིགས་དེ་ཉིད་ཀྱི་ཕྱོགས་གཅིག་གི་བར་ལྟོ་ནས་ཚད་པའི་ཞེང་
ཚད་དེ། གཞི་འགྲེལ་ཏུ། མཐེ་བོའི་ལྟོ་གང་ཞེས་བྱ་བ་ནི་མཐེ་བོའི་སོར་གཅིག་སྟེ་མཐེ་
བོའི་ཚིགས་དང་པོའི་ཕྱོགས་གཅིག་ནས་བརྩམས་ཏེ་ཚིགས་དེ་ཉིད་ཀྱི་ཕྱོགས་གཅིག་གི་
བར་དུ་ལྟོ་རོལ་ནས་གཞལ་བ་ནི་མཐེ་བོའི་ལྟོ་གང་ཞེས་བྱ་སྟེ། དེ་ནི་མཐེ་བོའི་སོར་གཅིག་
ཡིན་ནོ། །ཞེས་དང༌། སོར་མདོའི་འགྲེལ་པ་ཀུན་བཏུས་ལས། མཐེབ་སོར་གཅིག་སྟེ་
མཐེ་བོའི་ཚིགས་དང་པོའི་ཟུར་ཡ་གཅིག་ནས་ལྟོ་རོལ་ཏུ་དཀྲིས་ཏེ་ཟུར་ཡ་གཅིག་ལ་ཐུག་
པའོ། །ཞེས་སོགས་གཞུང་དུ་མ་ལས་མཐེ་བོའི་ལྟོ་གང་ཞེས་པ་ནི་མཐེ་བོའི་ཞེང་ཚད་དུ་
བརྩི་ཞིང་དེའང་མཐེབ་སོར་དང་དོན་གཅིག་ཡིན་པར་གསུངས་སོ། །དེས་ན་མཐེབ་སོར་
གཅིག་གི་ཚད་སྟོང་པར་བཞག་སྟེ་དེའི་ལྷག་མ་སྨད་ཀྱི་ཆར་འབྲས་ཐུག་པོ་ཆེ་ཞེས་བཙོས་
ན་སུམ་འགྱུར་དུ་འཕེལ་བའི་འཕེལ་པོ་ཆེ་སྐམ་པོ་ཡུལ་མ་ག་དྷའི་སྟེ་དབུས་འགྱུར་འཆང་
གི་བྲེའུ་ཆུང་གང་བཙོས་པ་འབྲས་ཆན་དེ་ཉིད་ཀྱི་སུམ་ཆའི་ཚད་དུ་ལོངས་པའི་ཚོད་མའི་
བྱེ་བྲག་སྲན་ཚོད་དང་བཅས་ཚོད་མ་སྤྱི་དང་བཅས་པ་དེ་ཤོང་བ་དེ་ནི་རིགས་པ་ཡིན་ནོ་
ཞེས་ཡར་སྦྱར་ཏེ་དགེ་སློང་གི་ལྷུང་བཟེད་ཆུང་ཚད་དུ་རིགས་པ་སྟེ་བྱིན་གྱིས་བརླབ་ཏུ་
རུང་བ་ཡིན་ནོ། །འབྲིང་ཚད་ནི། འབྲས་ཐུག་པོ་ཆེ་མ་ག་དྷའི་བྲེའུ་ཆུང་གང་བཙོས་པ་
ལྷག་པ་ནས་དོའི་བར་དེ་དོར་མ་ཆོག་པ་བཙོས་པ་སྲན་ཚོད་དང་བཅས་པ་ཚོད་མ་དང་
བཅས་པ་དེ་ཤོང་བ་དེ་ནི་ལྷུང་བཟེད་འབྲིང་ཚད་དུ་རིགས་པ་སྟེ་བྱིན་གྱིས་བརླབ་ཏུ་རུང་
བ་ཡིན་ནོ་ཞེས་སྦྱར་རོ། །ཆེ་ཚད་ནི། བྲེའུ་ཆུང་དོ་བཙོས་པ་སྲན་ཚོད་དང་བཅས་ཚོད་མ་
དང་བཅས་པ་དེ་ཤོང་བ་དེ་ནི་ལྷུང་བཟེད་ཆེ་ཚད་དུ་རིགས་པ་སྟེ་བྱིན་གྱིས་བརླབ་ཏུ་རུང་
བ་ཡིན་ནོ་ཞེས་བསྟན་ཏོ། །མ་ག་དྷའི་བྲེའུ་ཆུང་གི་ཚད་ནི། ཚེ་ལོ་བརྒྱ་པའི་དུས་ཀྱི་འཛམ་

བུ་གླིང་པའི་མི་ན་ཚོད་ནར་སོན་པ་གཅིག་གི་ཡ་ཁྱོར་གྱིས་གཞལ་ན། དེའི་ནང་དུ་ཡ་ཁྱོར་
བདུན་ཤོང་བ་ཡིན་ཏེ། བོད་བྲེ་གང་ལ་ཡ་ཁྱོར་ཉེར་གཅིག་ཡོད་པ་གང་ཞིག དེའི་སུམ་ཆ་
ཤོང་བའི་ཕྱིར། དེས་ན་མ་ག་དྷའི་བྲེའུ་ཆུང་གསུམ་ལ་བོད་བྲེ་གང་ཡོད་དེ། ཀུན་བཏུས་
ལས། འབྲས་དུས་མ་སྐམ་པོ་བྲེའུ་ཆུང་ཕྱེད་དང་ལྔ་ལ་བོད་བྲེ་ཕྱེད་དང་དོ་ཡོད་དོ། །དེའི་
ཆ་ནི་སུམ་འགྱུར་ཏེ་བྲེ་ཕྱེད་དང་ལྔ་ཡོད་དོ་ཞེས་གསུངས་པའི་ཕྱིར། མ་ག་དྷའི་བྲེ་ཆུང་
ནང་དུ་བོད་ཀྱི་དྲུག་ཕུལ་ཡིན་ན་ཕུལ་དོ་དང་། བདུན་ཕུལ་ཡིན་ན་ཕུལ་དོ་དང་ཡ་ཁྱོར་
གང་ཤོང་བ་ཡིན་ཏེ། དེའི་ནང་དུ་ཡ་ཁྱོར་བདུན་ཤོང་བ་གང་ཞིག བདུན་པོ་དྲུག་ཕུལ་དུ་
བཅད་ན་དྲུག་ཕུལ་དོ་དང་། བདུན་ཕུལ་དུ་བཅད་ན་བདུན་ཕུལ་དོ་དང་ཡ་ཁྱོར་གང་ཡོད་
པའི་ཕྱིར། དེ་ལྟར་ཡིན་ཏེ། བོད་བྲེ་གང་ལ་ཡ་ཁྱོར་ཉེར་གཅིག་ཡོད་པ་གང་ཞིག དེའི་
དྲུག་ཆ་ལ་དྲུག་ཕུལ་དང་། བདུན་ཆ་ལ་བདུན་ཕུལ་ཞེས་བཞག་པའི་ཕྱིར། དེས་ན་དྲུག་
ཕུལ་གཅིག་ལ་ཡ་ཁྱོར་གསུམ་དང་ཕྱེད་ཡོད་ལ། བདུན་ཕུལ་གཅིག་ལ་ཡ་ཁྱོར་གསུམ་
ཡོད་དོ། །དེའི་ཕྱིར་དྲུག་ཕུལ་དུ་བཅད་པའི་བོད་བྲེ་དང་བདུན་ཕུལ་དུ་བཅད་པའི་བོད་བྲེ་
གཉིས་ཚད་འདྲ་ལ། ཡ་ཁྱོར་ཉེར་གཅིག་ཤོང་བ་བོད་བྲེའི་ཚད་དུ་བཞག་ཕྱིར་ཡུལ་དུས་
ཀྱི་དབང་གིས་བོད་བྲེའི་ཚད་ཆེ་ཆུང་ཅི་རིགས་སུ་འགྱུར་ཡང་མི་གནོད་དོ། །ཡ་ཁྱོར་ཉེར་
གཅིག་ཤོང་བའི་བོད་བྲེ་དེའི་ངོས་འཛིན་ལ་ལུང་རིགས་གཏེར་མཛོད་དུ། བོད་ཀྱི་དྲུག་
ཕུལ་དང་བདུན་ཕུལ་ཞེས་བཤད་པ་ཡང་དཔལ་ལྡན་ས་སྐྱའི་གསེར་བྲེ་དང་། རྒྱལ་རྒྱུད་
དྲི་མ་མེད་པར་བཞུགས་པའི་ཕོ་བྲང་མངའ་རིས་རྫོང་ཁའི་གསེར་བྲེའི་དབང་དུ་བྱས་པར་
མངོན་ཏེ། འདིར་དྲུག་ཕུལ་དྲུག་ལ་ཡ་ཁྱོར་ཉེར་གཅིག་ཏུ་བཤད་ཅིང་། བྲེ་གཉིས་པོ་དེར་
ཡ་ཁྱོར་ཉེར་གཅིག་ཤོང་བར་མངོན་སུམ་གྱིས་གྲུབ། དེང་སང་བྲེ་ཆུང་གཞན་དུ་ཡ་ཁྱོར་
ཉེར་གཅིག་ཤོང་བ་མ་གྲུབ་པའི་ཕྱིར་ཞེས་གསུངས་སོ། །སྲང་ཚད་ཀྱི་དབང་དུ་བྱས་ན།
མ་ག་དྷའི་བྲེ་ཆུང་གང་ལ་ནི་འབྲས་ཐུག་པོ་ཆེ་དྲུས་མ་སྐམ་པོ་མ་ག་དྷའི་སྲང་བཅུ་དྲུག་ཆུད་
ཅིང་། དེ་བོད་ཀྱི་སྲང་ཚད་དུ་བརྩི་ན་ནི་སྲང་སུམ་ཅུ་རྩ་གཉིས་ཡོད་དེ། མ་ག་དྷའི་སྲང་

གཅིག་ལ་བོད་ཀྱི་སྲང་གཉིས་ཡོད་པའི་ཕྱིར་ཏེ། ཀུན་བཏུས་ལས། མ་ག་དྷའི་བྲེའུ་ཆུང་
གང་ལ་འབྲས་ཐུག་པོ་ཆེ་དྲུས་མ་སྐམ་པོ་མ་ག་དྷའི་སྲང་བཅུ་དྲུག་སྟེ། མ་ག་དྷའི་སྲང་
གཅིག་ལ་བོད་ཀྱི་སྲང་གཉིས་ཡོད་དོ། །འབྲས་ཐུག་པོ་ཆེ་དུས་མ་སྐམ་པོ་མ་ག་དྷའི་བྲེའུ་
ཆུང་གང་ལ་བོད་ཀྱི་སྲང་ནི་སུམ་བཅུ་རྩ་གཉིས་ཡོད་དོ་ཞེས་དང་། གཞི་འགྲེལ་སོགས་
ལས་ཀྱང་དེ་བཞིན་དུ་བཤད་པའི་ཕྱིར་རོ། །མ་ག་དྷའི་སྲང་ཚད་ནི། ཉིད་ཀྱི་རྣམ་བཤད་
ལས། ཡུལ་ཐ་དད་པས་སྲང་ཆུང་དང་འབྲིང་དང་རབ་འདྲེས་པའི་སྐྱོན་རྣམ་པར་བསལ་
བའི་དོན་དུ་མན་ངག་ལས་འབྱུང་བའི་ཚད་བརྗོད་པར་བྱ་སྟེ། མ་ས་སེ་བ་བརྒྱད་ཅེས་བྱ། །
མ་ས་བརྒྱད་ལ་ཞོ་གཅིག་འདོད། །གསེར་ཞོ་གཅིག་ཅེས་རབ་བརྗོད་དེ། །གསེར་ཞོ་
བརྒྱད་ལ་སྲང་གཅིག་གོ །ཞེས་གསུངས་སོ། །དེ་ལྟར་ན་དགེ་སློང་ཕའི་ལྷུང་བཟེད་ཆུང་
ཚད་ཁ་ད་ཆད་དུ་བཀང་ན་མ་ག་དྷའི་བྲེ་ཕྱེད་དང་ལྔ། བོད་བྲེ་ཕྱེད་དང་དོ་གང་རུང་ཤོང་བ་
ཡིན་ཏེ། འབྲས་ཐུག་པོ་ཆེ་བྲེ་ཆུང་གང་བཙོས་པ་སུམ་འགྱུར་དུ་འཕེལ་བས་བྲེའུ་ཆུང་
གསུམ། བོད་བྲེ་ཡིན་ན་བྲེ་གང༌། ཚོད་མ་དང་སྲན་ཚོད་དེའི་སུམ་ཆ་བྲེ་ཆུང་གང་དང་།
མཐེ་བོའི་ལྟོ་གང་གི་ཆ་ལ་ཚོད་མ་དང་སྲན་ཚོད་ཀྱི་ཕྱེད་དེ་བྲེའུ་ཆུང་ཕྱེད། བོད་བྲེ་ཡིན་ན་
ཚོད་མ་དང་མཐེ་བོའི་ལྟོ་གང་གི་ཆ་གཉིས་ལ་བྲེ་ཕྱེད་ཡོད་པའི་ཕྱིར་རོ། །དེའི་ཉིས་འགྱུར་
བྲེའུ་ཆུང་དགུ་དང་། བོད་བྲེ་གསུམ་གང་རུང་ཤོང་བ་ལྷུང་བཟེད་ཆེ་ཚད་དང་། དེ་གཉིས་
ཀྱི་བར་གང་རུང་ཤོང་བ་ནི་འབྲིང་ཚད་ཡིན་ཏེ་ཤེས་སླའོ། །དེ་བཞིན་དུ་ཡ་ཁྱོར་ཕྱེད་དང་
སོ་གཉིས་ཤོང་བ་དེ་དགེ་སློང་ཕའི་ལྷུང་བཟེད་ཆུང་ཚད་ཡིན་ཏེ། འབྲས་ཆན་ལ་ཡ་ཁྱོར་
ཉེར་གཅིག ཚོད་མ་དང་སྲན་ཚོད་ལ་ཡ་ཁྱོར་བདུན། མཐེ་བོའི་ལྟོ་གང་ལ་ཡ་ཁྱོར་ཕྱེད་
དང་བཞི་ཡོད་པས་སོ། །དེ་ཉིས་འགྱུར་ཤོང་བ་ཆེ་ཚད་དང་དེའི་བར་ཤོང་བ་འབྲིང་ཚད་
ཡིན་པའང་རྟོགས་སླའོ། །ཕུལ་གྱིས་གཞལ་ན། ཕའི་ལྷུང་བཟེད་ཆུང་ཚད་དུ་དྲུག་ཕུལ་
དགུ་ཤོང་བ་ཡིན་ཏེ། འབྲས་ཆན་ལ་དྲུག་ཕུལ་དྲུག་དང༌། ཚོད་མ་དང་སྲན་ཚོད་ལ་དྲུག་
ཕུལ་གཉིས། མཐེ་བོའི་ལྟོ་གང་གི་ཆ་ལ་དྲུག་ཕུལ་གཅིག་ཡོད་པའི་ཕྱིར་རོ། །འོན་ཀྱང་

དཔག་སྙེ་ལས། མཐེ་བོའི་ལྟོ་གང་གི་ལྷག་མར་ཕུལ་དགུ་ཤོང་བ་ཞེས་ཚད་ཀྱི་རྣམ་པ་
གཞན་དུ་གསུངས་སོ། །ཆུང་ཚད་དེར་བདུན་ཕུལ་ཕྱེད་དང་བཅུ་གཅིག་ཤོང་བ་ཡིན་ཏེ།
འབྲས་ཆན་ལ་བདུན་ཕུལ་བདུན། ཚོད་མ་དང་སྲན་ཚོད་ལ་བདུན་ཕུལ་དོ་དང་ཡ་ཁྱོར་
གང་། མཐེ་བོའི་ལྟོ་གང་ལ་བདུན་ཕུལ་གང་དང་ཡ་ཁྱོར་ཕྱེད་ཡོད་པས་སོ། །ཕུལ་དེ་དག་
ཉིས་འགྱུར་ཤོང་བ་ཚེ་ཚད་དང་། དེའི་བར་གང་རུང་ཤོང་བ་འབྲིང་ཚད་དོ། །སྲང་ཚད་ཀྱི་
དབང་དུ་བྱས་ན། མ་ག་དྷའི་སྲང་བདུན་ཅུ་དོན་གཉིས་སམ། བོད་ཀྱི་སྲང་བརྒྱ་དང་ཞེ་
བཞི་ཤོང་བ་དེ་ཕའི་ལྷུང་བཟེད་ཆུང་ཚད་ཡིན་ཏེ། འབྲས་ཆན་ལ་མ་ག་དྷའི་སྲང་ཞེ་བརྒྱད་
དང་། བོད་སྲང་གོ་དྲུག ཚོད་མ་དང་སྲན་ཚོད་ལ་མ་ག་དྷའི་སྲང་བཅུ་དྲུག བོད་སྲང་སོ་
གཉིས། མཐེ་བོའི་ལྟོ་གང་ལ་མ་ག་དྷའི་སྲང་བརྒྱད་དང་། བོད་སྲང་བཅུ་དྲུག་ཤོང་བའི་
ཕྱིར་རོ། །དེ་ཉིས་འགྱུར་ཤོང་བ་ཆེ་ཚད་དང་། ཆེ་ཆུང་གཉིས་ཀའི་བར་རྣམས་ནི་འབྲིང་
ཚད་དོ། །དགེ་སློང་མའི་ལྷུང་བཟེད་ཀྱི་ཚད་གང་ཞེ་ན། སྦོམ་དགའ་མོས་ཚོང་དཔོན་གྱི་
ཆུང་མའི་བུ་ཆུང་གི་རོ་ལྷུང་བཟེད་དུ་བཅུག་སྟེ་དོར་བར་གྱུར་པ་ལ་བརྟེན་ནས་དགེ་སློང་
མས་དགེ་སློང་གི་ལྷུང་བཟེད་ཆུང་དུ་ལས་ཚད་ལྷག་པ་མི་བཅང་ངོ་། །དེས་ན་དགེ་སློང་
གི་ལྷུང་བཟེད་ཆུང་ཚད་ནི་དགེ་སློང་མའི་ལྷུང་བཟེད་ཆེ་ཚད་དོ། །དགེ་སློང་མའི་ལྷུང་
བཟེད་ཆུང་ཚད་ནི་མཐེ་བོའི་ལྟོ་གང་གི་ལྷག་མར་ལྟོ་འགྲངས་པ་ཙམ་ཤོང་བ་ཡིན་ལ།
འབྲིང་ནི་དེ་གཉིས་ཀྱི་བར་གང་རུང་ཤོང་བ་ཡིན་ཏེ། ཊཱིཀྐར། དགེ་སློང་རྣམས་ཀྱི་ལྟུང་
བཟེད་ཆུང་ངུ་གང་ཡིན་པ་དེ་ནི་དགེ་སློང་མ་རྣམས་ཀྱི་ཆེན་པོ་ཡིན་ཏེ། དེ་ལས་ལྷག་པ་
བཅང་བར་མི་བྱའོ། །དེ་དག་གི་ལྷུང་བཟེད་ཆུང་ངུ་ནི་འབྲས་ཐུག་པོ་ཆེ་བཙོས་པ་སྲན་
ཚོད་དང་བཅས་ཚོད་མ་དང་བཅས་པ་འགྲངས་པ་ཙམ་ཤོང་བ་ཡིན་ནོ། །འབྲིང་ནི་དེ་
གཉིས་ཀྱི་བར་གྱི་མཚམས་ཡིན་པར་དོན་གྱིས་ཁོང་དུ་ཆུད་པར་བྱའོ། །ཞེས་དང་། ཀུན་
བཏུས་ལས། དགེ་སློང་མ་རྣམས་ཀྱི་ལྷུང་བཟེད་ཆེན་པོ་ནི་དགེ་སློང་རྣམས་ཀྱི་ལྷུང་བཟེད་
ཆུང་ངུ་དང་ཚད་གཅིག་སྟེ། འབྲིང་དང་ཆུང་ངུ་ཡང་དེ་བཞིན་དུ་ན་སྨད་དེ། ཆུང་ཚད་ནི་

འགྲངས་པ་ཙམ་ཤོང་བ་ཡིན་ནོ། །ཞེས་གསུངས་ཤིང་། གཞན་ཡང་མའི་རྣམ་འབྱེད་དུ།
ལྷུང་བཟེད་ཆེན་པོ་ནི་ཡུལ་མ་ག་དྷའི་བྲེའུ་ཆུང་གང་ངོ༌། །ཆུང་ངུ་ནི་བྲེའུ་ཆུང་ཕྱེད་དོ། །
དེའི་བར་ནི་བར་མའོ་ཞེས་མཐེ་བོའི་ལྟོ་གང་གི་ལྷག་མར་འབྲས་སྐམ་པོ་བྲེའུ་ཆུང་གང་
བཙོས་པ་ཚོད་མ་དང་བཅས་ཤོང་བ་ཆེ་ཚད་དང་། བྲེའུ་ཆུང་ཕྱེད་བཙོས་པ་ཚོད་མ་དང་
བཅས་པ་ཤོང་བ་ཆུང་ཚད་དང་། དེའི་བར་བྲེའུ་ཆུང་ཕྱེད་ནས་གང་མ་ཆོག་པ་བཙོས་པ་
ཚོད་མ་བཅས་པ་ཤོང་བ་ནི་བར་མ་སྟེ་འབྲིང་ཚད་ཡིན་པར་གསུངས་སོ། །དེ་ལ་དགེ་སློང་
ཕ་མའི་ལྷུང་བཟེད་ཀྱི་ཚད་གཙོ་བོ་རང་གི་ཡ་ཁྱོར་གྱིས་གཞལ་དགོས་ཀྱི། དུས་ཐམས་
ཅད་དུ་མ་ག་དྷའི་བྲེ་ཚད་ལ་བརྩི་བར་མི་རུང་སྟེ། དུས་ཀྱི་དབང་གིས་བོང་ཚད་ཆེ་ཆུང་དུ་
གྱུར་པ་ན་ལྷུང་བཟེད་ཡང་ཆེ་ཆུང་དུ་འགྱུར་བའི་ཕྱིར་རོ། །དགེ་སློང་གི་ལྷུང་བཟེད་ཀྱི་
གཞི་ལྕགས་བསྐོར་ལ་བྱར་རུང་ཡང་དགེ་སློང་མ་དེས་ལྷུང་བཟེད་དེའི་འོག་གཞིར་ཞ་
ཉེའི་དབྱར་འདབ་ལྷུང་བཟེད་ལ་གླན་ནས་གཞུག་པར་བྱའོ། །དབྱར་འདབ་ཅེས་པ་ནི་
སྣོད་འཇོག་སའི་སྟེགས་བུ་ཞེས་པའི་བརྡ་སྙིང་ངོ༌། །དབྱིབས་ཇི་ལྟར་བྱ་ན། བྱང་ཆུབ་
ཤིང་དང་ཤིང་པ་ཏ་ལའི་ལོ་མ་ལྟར་གོར་མོར་བྱ་བའམ་ཟུར་བཞི་པ་ལག་མཐིལ་གྱི་རྣམ་
པ་ལྟ་བུའོ། །བྱང་ཆུབ་དང་པ་ཏ་ལའི་ལོ་མ་ཞེས་མིང་ཐ་དད་ཀྱང་དོན་གཅིག་སྟེ། འགྲེལ་
ཆུང་རྩ་འགྲེལ་ལས། བྱང་ཆུབ་ཀྱི་ཤིང་པ་ཏ་ལའི་ལོ་མའམ་ཞེས་དང་། ལུང་ལས་ཀྱང་དེ་
ལྟར་གསུངས་པའི་ཕྱིར་རོ། །དབྱིབས་ལས་འདྲ་བ་གཅིག་པུར་མ་ཟད་ཀྱི་དབྱར་འདབ་དེ་
རྒྱ་ཆེ་ཆུང་གི་ཚད་ལས་ཀྱང་ངོ་སྟེ་ཚད་ལས་ཀྱང་བྱང་ཆུབ་དང་པ་ཏ་ལའི་ལོ་མ་དང་ལག་
མཐིལ་གྱི་ཚད་ལྟ་བུར་རོ། །སྡོམ་པ་ལེན་པའི་ཚེ་དང་བླངས་ཟིན་པའི་ཚེ་ལྷུང་བཟེད་མེད་
ན་བརྙན་པོ་སྟེ་གཡར་པོས་ཀྱང་ལྷུང་བཟེད་དེ་ཉིད་དང་བཅས་པ་ཡིན་ནོ། །ཆོས་གོས་
གསུམ་དང་གདིང་བ་ཆུ་ཚགས་ཏེ་ལྔ་པོ་ཡང་ལྷུང་བཟེད་དེ་བཞིན་དུ་བརྣན་པོས་ཀྱང་དེ་
ཉིད་དང་བཅས་པ་ཡིན་ནོ། །དབྱར་ཚུལ་དུ་ཞུགས་པ་ན་སྦྱིན་བདག་གིས་བསོད་སྙོམས་
ཚུར་སྦྱོར་བ་ཡོད་ཅིང་བསོད་སྙོམས་ལ་འགྲོ་མི་དགོས་པས་བསོད་སྙོམས་བསླང་བའི་

སྣོད་ལྷུང་བཟེད་མེད་ཀྱང་སླའོ་སྙམ་ན། དབྱར་དག་ལྷུང་བཟེད་མེད་དུ་མི་རུང་ངོ༌། །
དགུན་ལ་སོགས་པ་ནི་སྨོས་མ་དགོས་སོ། །ལྷུང་བཟེད་མེད་པར་ཡུལ་གཞན་དུ་ལྗོངས་རྒྱུ་
ཞིང་འགྲོ་བར་མི་བྱའོ། །ཆོམ་རྐུན་པའི་འཇིགས་པ་དང་བཅས་པ་ཉིད་དུ་ལྷུང་བཟེད་
ཆུང་ཚད་ལས་ཀྱང་ཆུང་བའི་ལྷུང་བཟེད་ཆུང་ངུས་འགྲོ་བར་བྱའོ། །ལྷུང་བཟེད་ཆུང་ངུ་ནི་
ཚད་དུ་མ་ཆོག་པས་བྱིན་རླབས་མི་ཆགས་ཀྱང་སེམས་ཀྱིས་བརྟག་པ་སྨན་ཕོར་གྱིས་
ཡོངས་སུ་སྤྱད་པས་འཆང་དུ་གནང་བའོ། །དེའི་མདོག་དབྱིབས་ལྷུང་བཟེད་དང་འདྲ་བ་སྟེ།
རྣམ་འབྱེད་ལས། ལྷུང་བཟེད་ཆུང་ངུ་ཡང་གསལ་ལ་ཟླུམ་པ་ལོངས་སྤྱད་བཟོད་པ་ཡིན་ནོ། །
ཞེས་སོ། །ལྷུང་བཟེད་བརྙན་པོ་ཙམ་ཡང་མ་རྙེད་དམ་མི་རྙེད་པར་ངེས་པས་ལྷུང་བཟེད་
མེད་ན་རབ་ཏུ་དབྱུང་བར་བྱའོ། །དེ་ནི་ཉེས་མེད་ཆགས་ལ་བསྙེན་པར་རྫོགས་པར་ནི་མི་
བྱ་སྟེ་བྱས་ཀྱང་ཉེས་བཅས་སོ། །གཉིས་པ་ལོག་པར་ལོངས་སྤྱོད་པ་དགག་པ་ནི། འགྲེང་
བཞིན་དུ་ལྷུང་བཟེད་དབྱུང་བ་དང་གཞུག་པ་དང་བསྐམ་པར་མི་བྱའོ། །རན་པར་སྤྱད་
པར་བྱའོ། །གཞན་གྱིས་སྤངས་པ་དེར་མི་བླུག་གོ །དེས་ཕྱག་དར་མི་དོར་རོ། །ངན་པ་
ཡང་མི་དོར་རོ། །ལག་པ་དང་ཁས་ཆུ་མི་བླུག་གོ །དགེ་ཚུལ་བག་མེད་པའི་ཆོས་ཅན་ལ་
བྱི་དོར་བྱེད་དུ་མི་གཞུག་གོ །བྱེ་མ་ཅན་དང་ལྕི་བས་མི་བྱའོ། །ཧ་ཅང་གཤེར་བཞིན་དུ་
ཕྱིར་མི་གཞུག་གོ །ཧ་ཅང་བསྐམ་པར་མི་བྱའོ། །ཞེས་གསུངས་ཏེ། ལག་ནས་ལྷུང་བ་
སྤང་བའི་ཕྱིར་འགྲེང་བཞིན་དུ་ལྷུང་བཟེད་སྣོད་ནས་དབྱུང་བ་དང་ཕྱིར་གཞུག་པ་དང་
བསྐམ་པར་མི་བྱའོ། །ལྷུང་བཟེད་དེ་རན་པ་སྟེ་འོས་པར་སྤྱད་པར་བྱའོ། །རན་པར་ཇི་
ལྟར་སྤྱད་ན། སྣོད་གཞན་གྱིས་སྤངས་པའམ་དོར་བའི་ཐལ་བ་དང་ཉལ་ཉིལ་ལ་སོགས་
པ་ལྷུང་བཟེད་དེར་མི་བླུག་གོ །ལྷུང་བཟེད་དེས་ཕྱག་དར་མི་དོར་རོ། །ཤིང་ཏོག་ཟོས་
པའི་ལྷག་མ་ཤུན་པ་ལ་སོགས་པ་ངན་པ་ཟས་ཀྱི་ལྷག་རོ་ཡང་ལྷུང་བཟེད་ཀྱིས་མི་དོར་རོ། །
དེར་ལག་པ་བཀྲུས་པའི་ཆུ་དང་ཁས་ཆུ་སྟེ་ཁ་བཀྲུས་པའི་ཆུ་མི་བླུག་གོ །དེ་དག་ནི་དྲང་
སྲོང་གི་སྣོད་ལ་མ་གུས་པ་སྤང་བའི་ཕྱིར་རོ། །དགེ་ཚུལ་བག་མེད་པའི་ཆོས་ཅན་ལ་དགེ་

སློང་གི་ལྷུང་བཟེད་བྱི་དོར་བྱེད་དུ་མི་གཞུག་གོ །དེ་ནི་ཆག་པ་ལ་སོགས་པ་སྤང་བའི་ཕྱིར་
རོ། །དགེ་ཚུལ་བག་ཡོད་པའི་ཆོས་ཅན་ལ་བྱི་དོར་བྱེད་དུ་གཞུག་གོ་ཞེས་ལུང་ལས་དངོས་
སུ་གསུངས་ལ་འདིར་ཤུགས་ཀྱིས་བསྟན་ཏོ། །ལྷུང་བཟེད་ཀྱི་རྩི་ལ་གནོད་པའི་ཕྱིར་བྱེ་མ་
ཅན་གྱི་ས་དང་བྱེ་མ་ཅན་གྱི་ལྕི་བས་ལྷུང་བཟེད་ཀྱི་བྱི་དོར་མི་བྱའོ། །འགྲེལ་ཆུང་གི་རྩ་བ་
དང་ཤེར་འབྱུང་གི་འགྲེལ་པའི་རྩ་བར་ལྕི་བ་བྱེ་མ་ཅན་གྱིས་མོ་ཡིན་ཞེས་མདོ་རྩ་འགྱུར་
རྙིང་ལས་གཞི་མཐུན་དུ་སྣང་ལ། རྒྱ་ཆེར་འགྲེལ་གྱི་རྩ་བ་སོགས་མདོ་རྩ་ཀ་ཅོག་འགྱུར་
ལས་བྱེ་མ་ཅན་དང་ལྕི་བས་མི་བྱའོ་ཞེས་གཞི་ཐ་དད་དུ་སྣང་ངོ༌། །ལུང་མ་མོ་ལས། བྱེ་མ་
དང་འདྲེས་པའི་སས་མ་ཡིན་བྱེ་མ་དང་འདྲེས་པའི་ལྕི་བའི་རིལ་བུས་མ་ཡིན་གྱི་སྲན་ཕྱེས་
ལྷུང་བཟེད་བཀྲུ་བར་བྱའོ། །ཞེས་གསུངས་སོ། །ལྷུང་བཟེད་བཀྲུས་ནས་ཆུ་མ་བསྐམས་
པར་ཧ་ཅང་གཤེར་བཞིན་དུ་སྣོད་དུ་ཕྱིར་མི་གཞུག་གོ །དེ་བཙའ་ཆགས་པ་སྤང་བའི་
ཕྱིར་རོ། །རྩུབ་པར་འགྱུར་བས་ན་ཉི་མའམ་མེའི་འོད་ལ་ཧ་ཅང་བསྐམ་པར་མི་བྱའོ། །
གསུམ་པ་གཞག་པའི་གནས་དང་གནས་མིན་པ་བསྟན་པ་ནི། རྡོའི་སྟེང་དུ་མི་གཞག་གོ །
མི་གཙང་བའི་ཕྱོགས་སུ་མི་གཞག་གོ །གར་བབ་བབ་ཏུ་མ་ཡིན་ནོ། །དེར་མི་གཞག་གོ །
དེའི་ཆེད་དུ་ངོས་ཁུང་བྱའོ། །གཙུག་ལག་ཁང་དང་ཁང་ཁྱིམ་དག་རྩིག་པའི་ཚེ་བྱའི་རྩིག་
པ་བརྐོ་བས་ནི་མ་ཡིན་ནོ། །དགོན་པ་པ་རྣམས་ཀྱིས་སྐོན་བུ་ཁ་སྦྱར་བྱའོ། །ལྕུག་མའམ་
སྲད་བུ་ལས་བྱས་པའོ། །ལྕི་བ་དང་སས་བྱུག་པའོ། །ཁ་གབ་རྣམ་པ་དེ་ལྟ་བུ་དང་བཅས་
པའོ། །དེ་ནི་གཟར་ཐག་གིས་ཤིང་ལ་དཔྱངས་ན་བཟང་ངོ༌། །ས་ལ་མི་གཞག་གོ །དེ་
གཞན་དུ་མི་བསྐུར་རོ། །ཞེས་གསུངས་ཏེ། ལྷུང་བཟེད་རྡོའི་སྟེང་དུ་རེ་ཞིག་ཀྱང་མི་
གཞུག་གོ །ཆག་པར་འགྱུར་བའི་སྐྱོན་སྤང་བའི་ཕྱིར་རོ། །བཤང་གཅི་སོགས་མི་གཙང་
བའི་ས་ཕྱོགས་སུ་ལྷུང་བཟེད་མི་གཞུག་གོ །ཆོས་གོས་ནར་ནས་གོས་ཚགས་བྱེད་པ་ལྟ་
བུའི་ཚེ་ཁྱམས་ལ་སོགས་པའི་ཕྱོགས་གར་བབ་བབ་ཏུ་ལྷུང་བཟེད་རེ་ཞིག་ཀྱང་གཞག་
པར་བྱ་བ་མ་ཡིན་ནོ། །གནས་ཁང་དུ་མཛོད་ལ་སོགས་པར་གར་བབ་བབ་དེར་ལྷུང་

བཟེད་གཏན་དུ་མི་གཞག་གོ །གྲོང་ན་གནས་པ་རྣམས་ཀྱིས་ལྷུང་བཟེད་གཞག་པ་དེའི་
ཆེད་དུ་ངོས་ཁུང་བུ་ག་བ་ལང་གི་མིག་གི་དབྱིབས་འདྲ་བར་བྱས་ལ་དེར་གཞག་པར་བྱའོ། །
དེའང་དགེ་འདུན་སྤྱིའི་གཙུག་ལག་ཁང་དང་གང་ཟག་སྒོས་ཀྱི་ཁང་ཁྱིམ་དག་རྩིགཾ་པའི་
ཚེ་ངོས་ཁུང་གཞག་པར་བྱའི། རྩིག་པ་བྱས་ཟིན་པ་བརྐོ་བས་ནི་ངོས་ཁུང་བྱ་བ་མ་ཡིན་ནོ། །
དགེ་སློང་དགོན་པ་པ་རྣམས་ཀྱིས་ལྷུང་བཟེད་གཞག་པའི་སྣོད་སྐོན་བུ་ཁ་སྦྱར་བྱའོ། །དེ་
ཅི་ལས་བྱ་ཞེ་ན། ལྕུག་མ་སྟེ་ཤིང་གི་ཡལ་ག་ཕྲ་མོའམ་ཡང་ན་སྲད་བུ་ལས་བྱས་པའོ། །
འགྲེལ་ཆུང་དུ། རྒྱུ་ལྕུག་མ་ལས་བྱས་ལ། སྤུན་སྲད་བུ་ལས་བྱས་ཏེ་བཏགས། ཞེས་ཀྱང་
གསུངས་སོ། །སྐོན་བུ་ཁ་སྦྱར་དེ་བ་ལང་གི་ལྕི་བ་དང་བསྲེས་པའི་སས་བྱུག་པ་བྱའོ། །དེ་
ལ་ཁ་གབ་ཀྱང་ལྕུག་མའམ་སྲད་བུ་ལས་བྱསཾ་པ་ལྕི་བ་དང་སས་བྱུག་པ་རྣམ་པ་དེ་ལྟ་བུ་
དང་བཅས་པ་བྱའོ། །སྐོན་བུ་ཁ་སྦྱར་དེ་ནི་གཟར་ཐག་གིས་ཤིང་ལྗོན་པ་ལ་དཔྱངས་ཤིང་
བཞག་ན་བཟང་ངོ༌། །སྐོན་བུ་ཁ་སྦྱར་དེ་ས་ལ་མི་གཞུག་གོ །དེ་ནི་སྣམ་ཐེར་ལ་སོགས་པ་
སྤུས་བཟོས་པའི་དངོས་པོ་རྣམས་ཟ་བར་བྱེད་པའི་འབུ་སྲིལ་ཏེ་འབུ་མུག་པས་ཟ་བ་ལ་
སོགས་པའི་སྐྱོན་སྤང་བའི་ཕྱིར་རོ། །སྐོན་བུ་ཁ་སྦྱར་དེ་ཡུལ་གཞན་དུ་མི་བསྐུར་རོ་སྟེ་མི་
འཁྱེར་རོ། །དེ་ནི་ཁུར་ཁྱེར་བ་ལ་སོགས་པའི་སྐྱོན་སྤང་བའི་ཕྱིར་རོ། །བཞི་པ་བསྐུར་བ་
དང་མི་བསྐུར་བའི་ཚུལ་ནི། སྣོད་དུ་བཅུག་སྟེ་བསྐུར་བར་བྱའོ། །ལག་པས་མི་བསྐུར་རོ། །
བསྐུར་བ་ནི་ལུང་ཐག་བཏགས་ཏེ་མཆན་ཁུང་གིས་སོ། །ལྷུང་བཟེད་དང་སྨན་དང་བར་
བུར་དག་སྣོད་ཐ་དད་པར་གཞུག་གོ །དེ་དག་བཅང་བར་བྱའོ། །དེ་དག་ལ་དཔྱང་བའི་
ལུང་ཐག་མཉམ་པར་གདགས་པར་མི་བྱའོ། །སྡུག་བསྔལ་མི་འདོད་པས་ནི་ཞེང་ཆུང་ངུ་
དག་ཀྱང་ངོ་། །ཞུམ་པར་མི་འགྱུར་བར་བྱ་བའི་ཕྱིར་དབུས་སུ་ཕྱིང་བུས་སྦྱར་བར་བྱའོ། །
དེ་གནས་པར་བྱ་བའི་ཕྱིར་མདོ་མདོར་བྱ་རོག་རྐང་བྱའོ། །ཞེས་གསུངས་ཏེ། སྟོན་བུ་ཁ་
སྦྱར་དང་བཅས་ཏེ་བསྐུར་དུ་མི་རུང་བས་ན་ལྷུང་བཟེད་དེ་ལྷུང་བཟེད་ཉིད་ཀྱི་སྣོད་དྲ་བ་
ཉིད་དུ་བཅུག་སྟེ་ཡུལ་གཞན་དུ་བསྐུར་བར་ཏེ་འཁྱེར་བར་བྱའོ། །སྣོད་དུ་བཅུག་ཀྱང་

ལྷུང་བཟེད་ལག་པས་ཐོགས་ཤིང་མི་བསྐུར་རོ། །ལྷུང་བཟེད་ཡུལ་གཞན་དུ་བསྐུར་བ་ནི་
ལྷུང་བཟེད་ཀྱི་སྣོད་ལ་ལུང་ཐག་བཏགས་ཏེ་མཆན་ཁུང་གིས་མཆན་འོག་ཏུ་བཅངས་ཏེ་
བསྐུར་བར་བྱ་དགོས་སོ། །ལྷུང་བཟེད་དང་སྨན་དང་ཁབ་རལ་ལྷན་སྐུད་གྲིའུ་ལ་སོགས་
པ་བར་བུར་དང་གསུམ་པོ་དེ་དག་སྣོད་ཐ་དད་པར་གཞུག་གོ །ལྷུང་བཟེད་ཀྱི་སྣོད་ལ་
སོགས་པའི་སྣོད་གསུམ་པོ་དེ་དག་བཅུང་བར་བྱ་སྟེ་བཅངས་ཀྱང་ཉེས་པ་མེད་པ་གནང་
བའི་བསླབ་པའོ། །སྣོད་གསུམ་པོ་དེ་དག་ལ་དཔྱང་བའི་ལུང་ཐག་མཉམ་པར་གདགས་
ནས་གཅིག་གི་སྟེང་དུ་གཅིག་བསྡོམ་པར་མི་བྱ་སྟེ་རིང་ཐུང་སོ་རྙིལ་དུ་བྱའོ། །ལུང་ཐག་
ཞེང་ཆུང་ངུ་གཞུ་རྒྱུད་འདྲ་བ་བྱས་ན་ཕྲག་པ་ཚ་བར་འགྱུར་བས་དེ་ལྟ་བུའི་སྡུག་བསྔལ་མི་
འདོད་པས་ནི་སྣོད་ཀྱི་ལུང་ཐག་ཞེང་ཆུང་ངུ་དག་ཀྱང་ངོ་ཞེས་ཞེང་ཆུང་ངུ་མི་བྱ་བར་ཆེན་
པོ་བྱའོ་ཞེས་པའོ། །ལུང་ཐག་དེ་དག་བལྟབས་ནས་ཞུམ་པར་མི་འགྱུར་བར་བྱ་བའི་ཕྱིར་
ལུང་ཐག་གི་དབུས་སུ་ཕྱིང་བུས་སྦྱར་བའམ་ཕྱིང་བུས་གླན་པར་བྱའོ། །ཕྱིང་བུ་དེ་ཕན་
ཚུན་མི་འཆུག་པར་གནས་པར་བྱ་བའི་ཕྱིར་མདོ་མདོར་རམ་སྐབས་སྐབས་སུ་བྱ་རོག་གི་
རྐང་པའི་དབྱིབས་འདྲ་བ་དྲུབ་པཾར་བྱའོ། །ལྔ་པ་གུས་པ་བསྐྱེད་ཅིང་བཅོས་ལེགས་པར་
བྱ་བ་ལ་གཉིས་ལས། དང་པོ་གུས་པར་བྱ་བ་ནི། ལྷུང་བཟེད་མིག་བཞིན་དུ་བསྐྱང་བར་
བྱའོ། །སྣམ་སྦྱར་པགས་པ་དང་འདྲ་བར་རོ། །ཆོས་གོས་ལྷག་མ་ཡང་ངོ་། །ཞེས་
གསུངས་ཏེ། ལྷུང་བཟེད་ནི་རང་གི་མིག་གནོད་པ་ཐམས་ཅད་ལས་བསྐྱབ་པར་བྱ་བ་
བཞིན་དུ་བསྐྱང་བར་བྱའོ། །སྣམ་སྦྱར་ནི་དཔེར་ན་རང་གི་པགས་པ་རླུང་དང་ཉི་མ་དང་
ཆར་བ་ལ་སོགས་པ་དག་ལས་བསྐྱབ་པར་བྱ་བ་དང་འདྲ་བར་རོ་སྟེ་དེ་ལྟར་བསྐྱང་བར་
བྱའོ། །བླ་གོས་ལ་སོགས་པ་ཆོས་གོས་ལྷག་མ་ཡང་ངོ་ཞེས་དེ་དག་པགས་པ་དང་འདྲ་
བར་བསྐྱང་བར་བྱའོ་ཞེས་པའོ། །གཉིས་པ་བཅོས་ལེགས་པར་བྱ་བ་ལ་གཉིས་ལས།
དང་པོ་ལྷུང་བཟེད་དང་ཞར་བྱུང་ཆོས་གོས་བཅས་བཅོས་ལེགས་པར་བྱ་བ་སྤྱིར་བསྟན་པ་
ནི། བཅོས་ལེགས་པར་བྱ་བ་ཡལ་བར་མི་དོར་རོ། །ཞེས་གསུངས་ཏེ། ལྷུང་བཟེད་ལ་

སོགས་ལོངས་སྤྱད་པས་དེངས་པའམ་རྙིང་རལ་ཏུ་གྱུར་ན་ཇི་ལྟར་བྱ་ཞེ་ན། ལྷུང་བཟེད་
གླན་པ་དང་ཁ་བསྒྱུར་བ་ལ་སོགས་པ་དང༌། ཆོས་གོས་བཀྲུ་བ་དང་དྲུབ་པ་ལ་སོགས་
ཀྱིས་བཅོས་ལེགས་པར་བྱ་བ་ཡལ་བར་མི་དོར་རོ། །གཉིས་པ་བྱེ་བྲག་ཏུ་ལྷུང་བཟེད་
བཅོས་ལེགས་པར་བྱ་བ་བཤད་པ་ལ་གསུམ་ལས། དང་པོ་གླན་པར་བྱ་བ་ནི། ལྷུང་
བཟེད་གླན་པ་ལ་ནན་ཏན་བྱའོ། །དབེན་པའི་ཕྱོགས་སུའོ། །དགེ་འདུན་གྱིས་མགར་
སྤྱད་དག་བསྲེལ་བར་བྱའོ། །བུ་གུའི་ལྷན་པར་བུ་རམ་དང་རྒྱ་སྐྱེགས་ཀྱི་ཚིགས་མ་དང་སྨྲ་
ཚིལ་དང་རོ་ཉེ་དང་ཚོན་མོ་སྟེང་དེ་དག་མི་བཟང་ངོ་། །ལྷན་རིང་དང་ཐམ་ཕྲན་དང་ལྷན་
པ་ཆུ་སྲིན་གྱི་སོ་ལྟ་བུ་དག་བཟང་ངོ༌། །ཕྱེ་མས་ཀྱང་ངོ་། །ལྕགས་ཀྱིའམ་རྡོའི་འོ། །འབྲུ་
མར་དང་བརྡར་བ་སྤྲ་ཚིལ་འདྲ་བ་ལ་ཐུག་པར་གྱུར་པས་སོ། །ལྕགས་སམ་ཀུ་རུ་བིན་
དས་སོ། །དྲི་བ་ལ་གླན་ནོ། །དྲོ་གས་གཡོགས་ཏེ་འཇིམ་པས་བསྐུས་ལ་ཅི་རན་ཙམ་དུ་
བསྲོའོ། །འབྲུ་མར་གྱིས་བརྡར་རོ། །ས་ལས་བྱས་པའི་ནི་བུ་རམ་དང་འཇིམ་པས་སོ། །
ཞེས་གསུངས་ཏེ། དགེ་སློང་གིས་བཟོ་རྗེས་སུ་བསྒྲུབ་པར་མི་བྱའོ་ཞེས་བཀག་མོད་ཀྱི་
འོན་ཀྱང་དགེ་སློང་གིས་ལྷུང་བཟེད་གླན་པ་ལ་ནི་ལྕགས་བཟོ་ལ་སོགས་པའི་ཉེས་པ་མེད་
པས་ནན་ཏན་བྱའོ། །གཞན་གྱིས་ལག་བཟོ་བ་ཞེས་པའི་ཐ་སྙད་འདོགས་པ་བསལ་བའི་
ཕྱིར་དབེན་པའི་ཕྱོགས་སུ་གླན་པར་བྱའོ། །དགེ་སློང་གིས་བཟོའི་སྣོད་ཉེ་བར་གཞག་
པར་མི་བྱའོ་ཞེས་བཟོའི་ཆ་སྤྱད་བསྲེལ་བ་བཀག་མོད་ཀྱི་འོན་ཀྱང་དགེ་འདུན་གྱིས་
མགུར་སྤྱད་ཐེའུ་དང་སྐམ་པ་ལ་སོགས་པ་དག་བསྲེལ་བར་བྱའོ། །དེས་ན་གང་ཟག་ལ་
དགོས་ཚེ་དགེ་འདུན་ལ་གཡར་བས་ཆོག་གི་གང་ཟག་གིས་མགར་སྤྱད་བསྲེལ་བར་མི་བྱ་
སྟེ། འདོད་ཆེས་ཀྱི་ཉེས་པར་འགྱུར་བའི་ཕྱིར་རོ། །ལྷན་པ་ཅི་ཞིག་གིས་གླན་པར་བྱ་ཞེ་ན།
ལྷུང་བཟེད་ཀྱི་བུ་གུའི་ལྷན་པར་རམ་ལྷན་པ་ལ་ལྷན་པ་ནི་བ་ལྔ་པོ་བུ་རམ་དང༌། རྒྱ་
སྐྱེགས་ཀྱི་ཚིགས་མ་སྟེ་ལ་ཆ་དང༌། སྤྲ་ཚིལ་ཏེ་སྦྲང་རྩིའི་ཚིགས་མའམ་སྙིགས་མ་དང༌།
དེའང་སྦྲང་རྩི་བླངས་ཤུལ་གྱི་བུང་ཚང་བཀོག་ནས་སྣོད་དུ་བླུགས་ཏེ་ཆུ་ནང་དུ་བསྐོལ་

བས་ཞུ་བ་དང༌། ཁའི་ལྦུ་སོབ་དང་སྙིགས་མ་རྣམས་དོར་ལ་ལྷག་མ་ཚགས་སུ་བཙགས་
ནས་སྣོད་གཞན་དུ་བྱོས་ཏེ་བཞག་པས་གྲང་རྗེས་ཆུའི་ཁར་ལྡིང་ཞིང་། ཞུན་དུ་ཆགས་པ་
ནི་སྤྲ་ཚིལ་ཡིན་པར་སྨན་གཞུང་རྣམས་ལས་བཤད་དོ། །རོ་ཉེ་སྟེ་ཞ་ཉེ་དཀར་པོ་དང་།
ཚོན་མོ་སྟེང་སྟེ་ཞ་ཉེ་ནག་པོ་བཅས་ཡིན་ལ་དེ་དག་རེག་བྱ་ཚ་བ་དང་འཕྲད་ན་ཟགས་པར་
འགྱུར་ཞིང་མི་སྲ་བའི་ཕྱིར་མི་བཟུང་ངོ༌། །འོ་ན་གང་བཟང་ཞེ་ན། ལྷན་པ་སྲ་བ་ལྔ་པོ་
བཟང་སྟེ། དེ་དག་གང་ཞེ་ན། ལྕགས་ཀྱི་ལྷུང་བཟེད་ལ་ལྕགས་ལས་བྱས་པའི་ལྷན་པ་
རིང་པོ་དང༌། ཐམུ་ཕྲན་ཏེ་ལྷུང་བཟེད་ཀྱི་བུ་གུ་དགག་པའི་ལྕགས་གཟེར་མགོ་ལེབ་དང་།
ལྕགས་ལས་བྱས་པའི་ལྷན་པ་གྲུ་བཞི་དང་ཟླུམ་པོ་དང་ཟུར་གསུམ་དང༌། དེ་ཉིད་ཀྱི་
མཐའ་ཐམས་ཅད་སོག་ལེའི་སོ་ལྟ་བུ་དང་ལྡན་པ་ཆུ་སྲིན་གྱི་སོ་ལྟ་བུ་དག་བཟང་ངོ༌། །
འགྲེལ་ཆུང་ལས། ཆུ་སྲིན་གྱི་སོ་གཅིག་ཏུ་ན་ལྷུང་བཟེད་ལྕགས་ཀྱི་སྐུད་པས་བཙེམས་ལ་
ཐོ་བས་སྟེང་ནས་གླེབས་ཏེ་བཞག་པ་ལ་བྱ། ཞེས་གསུངས་སོ། །ཕྱེ་མས་ཀྱང་གླན་ན་
བཟང་ངོ༌། །དེ་དག་སྲ་བའི་ཕྱིར་རོ། །ཅིའི་ཕྱེ་མས་གླན་ན་བཟང་ཞེ་ན། ལྕགས་ཀྱི་ཕྱེ་
མའམ་རྡོའི་ཕྱེ་མས་གླན་ན་བཟང་བའོ། །ལུང་རྣམ་འབྱེད་ལས། ལྕགས་ཀྱི་ལྷུང་བཟེད་
ལ་ནི་ལྕགས་ཀྱི་ཕྱེ་མས་གླན་པར་བྱའོ། །སའི་ལྷུང་བཟེད་ལ་ནི་རྡོའི་ཕྱེ་མས་གླན་པར་བྱའོ། །
ཞེས་སོ། །འགྲེལ་ཆུང་ལས། ལྕགས་ཀྱི་ཕྱེའམ་རྡོ་ཕྱེས་བུ་གུ་ཆུང་ངུའམ་ལྷན་པའི་མིག་
མཚམས་སུ་གླན། ཞེས་གསུངས་སོ། །ཕྱེ་མ་དེའང་འབྲུ་མར་དང་བསྲེས་ཏེ་བརྡར་བའམ་
བཏག་ཅིང་མནལ་ཏེ་འཇམ་ཞིང་མཉེན་པའི་སྤྲ་ཚིལ་འདྲ་བ་ལ་ཐུག་པར་གྱུར་པས་གླན་
པར་བྱ་དགོས་སོ། །རྫས་ཅི་ཞིག་གིས་བརྡར་བར་བྱ་ཞི་ན། ལྕགས་ཀྱི་གར་བུས་སམ་
རྡོའི་བྱེ་བྲག་ཀུ་རུ་བིན་དས་བརྡར་བར་བྱ་དགོས་སོ། །ཀུ་རུ་བིན་ད་ནི་གྲི་རྡར་བྱེད་གྱི་རྡོ་
བྱེ་མ་རེག་ཆོད་ཡིན་པར་གསུངས་ཏེ། དེའང་འདི་ཡུལ་ཕལ་མོ་ཆེར་ཡོད་པ་དང་། ཁྱད་
པར་ཆུ་ཀླུང་ཆེན་པོའི་འགྲམ་དང་། ས་བྲག་དམར་པོ་ཡོད་པའི་ཡུལ་དུ་འབྱུང་བ་མང་ལ།
ངོ་བོ་བྱེ་རྡོ། དབྱིབས་དང་ཆེ་ཆུང་ངེས་པ་མེད་པ། ཁ་དོག་དམར་སྐྱའམ་དམར་སྨུག

འགའ་ཞིག་ཁམ་སྐྱ། ལྕགས་ཕལ་ཆེ་བ་བརྡར་ན་སྲབ་ཅིང་གཅོད་པར་ནུས་པའོ། །ལྷུང་
བཟེད་དྲོ་བའམ་དྲོན་པོ་ལ་ཕྱེ་མ་སྤྲ་ཚིལ་འདྲ་བ་དེས་གླན་ནོ། །དེའི་སྟེང་དུ་གྲོ་གས་ཏེ་
ཤིང་སྟག་མའི་ཤུན་པས་གཡོགས་ཏེ་དེའི་སྟེང་དུ་འཇིམ་པས་བསྐུས་ལ་དེ་ནས་ལྷུང་
བཟེད་ཅི་རན་ཙམ་སྟེ་སྐམ་ཚོད་ཙམ་དུ་མེ་ལ་བསྲོའོ། །ལྷུང་བཟེད་ཕྱེ་མས་གླན་པ་དེ་
བསྐམས་ནས་འབྲུ་མར་གྱིས་སྦྱངས་ལ་རྡོ་འཇམ་པོས་བརྡར་རོ། །དེའང་འགྲེལ་ཆུང་ལས།
བསྐམས་ནས་ཡུང་མར་གྱིས་བསྐུས་ལ་འཇམ་པོར་བྱ་བའི་ཕྱིར་ལྕགས་སམ་རྡོ་ཀུ་རུ་བིན་
དས་བརྡར། ཞེས་དང་། སོ་ཐར་འགྲེལ་བ་འདུལ་བ་བསྡུས་པ་ལས། རྩུབ་པར་གྱུར་ན་
འབྲུ་མར་གྱིས་བསྐུས་ལ་བརྡར་རོ། །ཞེས་གསུངས་སོ། །ས་ལས་བྱས་པའི་ལྷུང་བཟེད་
ནི་བུ་རམ་དང་འཇིམ་པ་བསྲེས་པས་གླན་ན་ལེགས་སོ། །དེའང་སྔ་མ་བཞིན་དུ་བྱ་སྟེ་
འབྲུ་མར་དང་བརྡར་བ་སྤྲ་ཚིལ་འདྲ་བ་ལ་ཐུག་པར་གྱུར་པས་དྲོ་བ་ལ་གླན་ནས་གྲོ་གས་
གཡོགས་ཏེ། འཇིམ་པས་བསྐུས་ལ་ཅི་རན་ཙམ་དུ་བསྲོས་ནས་འབྲུ་མར་གྱིས་བརྡར་རོ་
ཞེས་སྔར་བསྟན་པ་དེ་དག་ཐམས་ཅད་འདིར་ཡང་སྦྱར་བར་བྱའོ། །གཉིས་པ་ལེགས་
པར་བྱ་བ་ནི། སྤྱོད་པ་ཉིད་ཡིན་ན་ཟླ་བ་དྲུག་གི་འོག་ཏུ་བསྲེག་པར་བྱ་བ་ཉིད་ཡིན་ནོ། །
གལ་ཏེ་ས་ལས་བྱས་པ་ཉིད་ཡིན་ན་ཟླ་བ་ཕྱེད་ནའོ། །གལ་ཏེ་དབྱར་བྱུང་ན་དེའི་བྱ་བའི་
བར་དུ་བསྐུ་བ་དང་རྩུབ་ཁྲུས་ཉིད་ཀྱིས་ལེགས་པར་བཅོས་པ་ཉིད་བྱའོ། །ཞེས་གསུངས་
ཏེ། ཉི་མ་རེ་རེ་བཞིན་དུ་ལྷུང་བཟེད་དེས་ཟས་ལ་ལོངས་སྤྱོད་པ་ཉིད་ཡིན་ན་ཁ་བསྒྱུར་
བའི་ཆེད་དུ་ལྕགས་ཀྱི་ལྷུང་བཟེད་ཟླ་བ་དྲུག་གི་འོག་ཏུ་བསྲེག་པར་བྱ་བ་ཉིད་ཡིན་ནོ། །
མི་སྤྱོད་ན་ཁ་དོག་མ་བྱིན་མ་བསྲེགས་ཀྱང་ཉེས་པ་མེད་དོ། །གལ་ཏེ་ས་ལས་བྱས་པའི་
ལྷུང་བཟེད་ཟས་ལ་ནར་མར་སྤྱོད་པ་ཉིད་ཡིན་ན་ཟླ་བ་ཕྱེད་ནའོ་ཞེས་ཟླ་བ་ཕྱེད་ལ་
བསྲེག་པར་བྱ་བ་ཉིད་ཡིན་ནོ་ཞེས་པའོ། །དབྱར་གྱི་དུས་སུ་ལྷུང་བཟེདསྲེག་ན་སྲོག་
ཆགས་ལ་གནོད་པར་འགྱུར་བའི་ཕྱིར་ལྷུང་བཟེད་བསྲེག་པ་དང་དབྱར་འཛོམས་ན་ཇི་
ལྟར་བྱ་ཞེ་ན། གལ་ཏེ་ལྕགས་ཀྱི་ལྷུང་བཟེད་བསྲེགས་ནས་ཟླ་བ་དྲུག་དང་སའི་ལྷུང་

བཟེད་བསྲེགས་ནས་ཟླ་བ་ཕྱེད་ལོན་ཏེ་ལྷུང་བཟེད་བསྲེག་པར་འོས་པའི་ཚེ་དབྱར་དག་
བྱུང་ན་ལྷུང་བཟེད་དེའི་བྱ་བའི་བར་ཏེ། དེ་རིང་དེ་ལས་ཟན་ཟ་བ་ནས་སང་ཟས་ལ་
འཁྱེར་བ་ལ་སོགས་པ་དེའི་བར་དུ་ཉིན་གཅིག་བཞིན་དུ་ཟས་ཟོས་པའི་འོག་ཏུ་སྣུམ་གྱིས་
བསྐུ་སྟེ་གཞག་པར་བྱ་བ་དང་ཕྱི་ཉིན་པར་བསོད་སྙོམས་ལ་འགྲོ་བའི་ཚེ་ལྕེ་སྐམ་ལ་
སོགས་པས་རྩུབ་ཁྲུས་ཉིད་ཀྱིས་ལེགས་པར་བཅོས་པ་ཉིད་བྱའོ། །དེ་ནི་དབྱར་ལ་ལྷུང་
བཟེད་ལ་བཙའ་ཆགས་སླ་བས་བཙའ་མི་ཆགས་པའི་ཕྱིར་དང་ཚོན་མི་ཡལ་བར་བྱ་བའི་
ཕྱིར་རོ། །གསུམ་པ་བསྲེག་པའི་ཚུལ་ནི། དེ་བསྲེག་པར་བྱའོ། །དེའི་ཆེད་དུ་རྫ་བོ་བསྲེལ་
བར་བྱའོ། །དེ་ཉིད་དུ་གྲུབ་པའམ་དབྱིབ་མོ་ཡང་རུང་ངོ༌། །ཐལ་བས་བཀང་སྟེ་རྫ་གཟོང་
གིས་བརྐོས་ན་བཟང་ངོ་། །དེ་བཅང་བར་བྱའོ། །དེས་དུ་བ་མི་འཆོར་བར་དགབ་བོ། །
ཕུབ་མ་དང་འཇིམ་པ་སྦྱར་བས་ཕྱི་རོལ་བྱུགས་པས་སོ། །འབྲུ་མར་གྱི་ཚིགས་མའམ་ལྕི་
བས་ནང་བྱུགས་པས་སོ། །བསྐམས་པར་གྱུར་པས་སོ། །ས་གཞི་བྱི་དོར་བྱས་པར་ཕུབ་
མ་བཏིང་ཞིང་དུ་བ་འཚེར་བར་བྱེད་པ་འབྲུ་མར་གྱི་ཚིགས་མ་ལ་སོགས་པའི་རྫས་བཀྲམ་
པའི་སྟེང་དུ་ཁ་བུབ་ཏུ་བཞག་པ་ལའོ། །ལྕི་བ་དང་སོག་མས་བཅེར་ཏེ་མེ་སྦར་རོ། །ཏེ་
བོར་གྲང་ནས་དབྱུང་ངོ༌། །ཁ་དོག་རྫོགས་པ་ཕུན་སུམ་ཚོགས་པར་གྱུར་ཀྱི་བར་དུ་བཟླས་
པར་བྱའོ། །བྱི་དོར་བྱས་ཤིང་བྱི་དོར་བྱས་ཤིང་གཞུག་པར་བྱའོ། །སྲོག་ཆགས་རྣམས་ལ་
སྙིང་བརྩེ་བས་ཉེན་ཀོར་ཕྱག་དར་དང་ཆག་ཆག་བྱའོ། །ཞེས་གསུངས་ཏེ། ལྷུང་བཟེད་དེ་
བསྲེག་པར་བྱའོ། །ལྷུང་བཟེད་བསྲེག་པ་དེའི་ཆེད་དུ་རྫ་བོ་བསྲེལ་བར་བྱའོ། །དེ་ཇི་ལྟ་
བུ་ཞེ་ན། རྫ་མཁན་གྱིས་རྫ་བོ་དེ་ཉིད་དུ་བྱས་ནས་གྲུབ་པའམ་རྫ་མ་ཉིད་ལས་ཕྲལ་ལ་
བརྐོས་ཏེ་རྫ་མ་ཕྱེད་ཀར་བྱས་པའི་རྫ་མའི་སྨད་ཕྱོགས་ཀྱི་དབྱིབ་མོ་ཡང་རུང་ངོ༌། །
དབྱིབ་མོ་ཞེས་པ་ནི་རྫ་མ་དང་རྫ་མའི་དུམ་བུ་ལ་ཡང་འཇུག་གོ །དབྱིབ་མོའི་རྫ་བོ་བྱ་
བའི་ཐབས་ནི། རྗེ་མ་ཐལ་བས་བཀང་སྟེ་རྫ་གཟོང་གིས་བརྐོས་ན་བཟང་ངོ༌། །རྫ་
གཟོང་དེ་བཅང་བར་བྱ་སྟེ་བཅངས་ཀྱང་ཉེས་པ་མེད་པའོ། །རྫ་བོས་ཇི་ལྟར་བྱ་ཞེ་ན། དུ་

བའི་སྟོབས་ཀྱིས་ལྷུང་བཟེད་ཁ་བསྒྱུར་དགོས་པས་ན་རྫ་བོ་དེས་དུ་བ་ཕྱིར་མི་འཆོར་བར་
ལྷུང་བཟེད་ལ་དགབ་བོ། །ནས་སོགས་ཀྱི་ཕྱི་ཤུན་ཕུབ་མ་དང་འཇིམ་པ་སྦྱར་བས་རྫ་
བོའི་ཕྱི་རོལ་བྱུགས་པས་སོ་སྟེ་ཕྱི་རོལ་བྱུགས་པའི་རྫ་བོས་དགབ་བོ་ཞེས་པའོ། །འབྲུ་
མར་གྱི་ཚིགས་མའམ་ལྕི་བས་ནང་བྱུགས་པས་སོ་ཞེས་དགབ་བོ་ཞེས་པའོ། །རྫ་བོའི་ཕྱི་
ནང་ལཾ་བྱུགས་པ་དེ་དག་བསྐམས་ཟིན་པར་གྱུར་པས་སོ་ཞེས་བསྐམས་ནས་གཟོད་རྫ་
བོས་དགབ་བོ་ཞེས་པའོ། །ས་གཞི་ཇི་འདྲ་བར་གཞི་ཅི་བཏིང་བའི་སྟེང་དུ་ལྷུང་བཟེད་ཇི་
ལྟར་བཞག་པ་ལ་རྫ་བོས་དགབ་པར་བྱ་ཞེ་ན། ས་གཞི་ཞལ་ཞལ་དང་སྲོག་ཆགས་བརྟག་
པ་ལ་སོགས་པའི་བྱི་དོར་བྱས་པར་དུ་བ་བསྐྱེད་པའི་ཐབས་ཕུབ་མུ་བཏིང་ཞིང་དེའི་སྟེང་
དུ་དུ་བ་ཁ་དོག་འཚོར་བར་བྱེད་པ་ལ་རྒྱུ་འབྲུ་མར་གྱི་ཚིགས་མ་དང་སྟར་ཁ་དང་ཨ་རུ་ར་
དང་བེའུ་ནུ་ཞོ་འཐུང་བའི་ལྕི་བ་ལ་སོགས་པའི་རྫས་བཀྲམ་པའི་སྟེང་དུ་སྐྱེད་པོ་མགོ་
གསུམ་བཙུགས་ནས་དེར་ལྷུང་བཟེད་ཁ་བུབ་ཏུ་བཞག་པ་ལ་རྫ་བོ་དེས་དགབ་པར་བྱའོ། །
དེའང་ཁ་དོག་རྫོགས་པར་གྱུར་པའི་ཕྱིར་ཕུབ་མ་ལ་སོགས་པའི་རྫས་དེ་རྣམས་ལྷུང་
བཟེད་ཀྱི་ཕྱི་རོལ་ཀྱི་མཐའ་དང་ནང་གཉིས་ཀར་ཡོད་པར་བྱས་ཏེ་དགབ་པར་བྱའོ། །
ལྷུང་བཟེད་རྫ་བོས་བཀབ་པའི་སྟེང་དུ་ལྕི་བ་དང་སོག་མས་རྫ་བོའི་ཕྱི་རོལ་ནས་བཅེར་ཏེ་
ཞེས་སྤུངས་ཏེ་མེ་སྦར་རོ་ཞེས་པའོ། །ལྷུང་བཟེད་ཏེ་བོར་རམ་ཤིན་ཏུ་གྲང་ནས་ཏེ་གྲང་
མོར་གྱུར་ནས་དབྱུང་ངོ༌། །གཞན་དུ་ལུང་གླེང་གཞི་ལས། བསྲེགས་པ་དེ་གྲངས་པ་དང་།
ལྷུང་བཟེད་ཕྱུང་ལ་ཁྲུས་ཏེ། ནམ་ཁ་དོག་ཞེན་པར་གྱུར་ཀྱི་བར་དུ་བསྲེག་པར་བྱོས་ཤིག
ཅེས་གསུངས་པ་ལྟར་ལུང་དེ་དང་། འདིའི་ཐད་ཀྱི་རྩ་འགྲེལ་རྣམས་སུ་གྲངས་ས་མཐའ་
ཅན་བྲིས་འདུག་པ་ཡིག་སྐྱོན་མིན་ན་ཇི་ལྟར་འགྲེལ་དཔྱད་པར་བྱའོ། །ལན་དུ་ཙམ་
བསྲེག་ཅེ་ན། ལྷུང་བཟེད་ཀྱི་ཁ་དོག་ནག་པོ་ཁེ་ཁོལ་མེད་པར་རྫོགས་པ་ཕུན་སུམ་ཚོགས་
པར་གྱུར་ཀྱི་བར་དུ་ཡང་དང་ཡང་དུ་བཟླས་ཏེ་བསྲེག་པར་བྱའོ། །ཇི་ལྟར་བཟླས་ན་ལྷུང་
བཟེད་བྱི་དོར་བྱས་ཤིང་བྱི་དོར་བྱས་ཤིང་བསྲེག་པའི་གནས་སུ་གཞུག་པར་བྱའོ། །བྱི་

དོར་བྱས་ཤིང་བྱི་དོར་བྱས་ཤིང་ཞེས་ལན་གཉིས་སྨོས་པ་ནི་ཁ་དོག་རྫོགས་པར་མ་གྱུར་ཏེ་
ཡང་དང་ཡང་དུ་བསྲེག་པ་ན་ཡང་དང་ཡང་དུ་བྱི་དོར་བྱ་ཞེས་པའི་དོན་ནོ། །སྲོག་ཆགས་
ཕྲ་མོ་རྣམས་ལ་སྙིང་བརྩེ་བས་བསྲེག་པའི་ཉེན་ཀོར་ཕྱག་དར་དང་ཆུས་ཆག་ཆག་བྱའོ། །
ཕྱག་དར་དང་ཆག་ཆག་བྱའོ་ཞེས་པ་ནི་གཞུང་དུ་བཀོད་པའི་གོ་རིམ་སྟེ། ལག་ལེན་བྱ་
བའི་གོ་རིམ་ནི། ཆག་ཆག་བཏབ་པའི་འོག་ཏུ་ཕྱག་གོ་ཞེས་འོག་ཏུ་གནས་མལ་གྱི་གཞིའི་
སྐབས་ནས་འབྱུང་ངོ༌། །གཉིས་པ་བར་ཆད་སྤང་བ་ནི། ལོ་ཚིགས་མི་ཤེས་ན་མཚན་གྱི་
ཉེན་ཀོར་དུ་སྤུ་སྐྱེས་པ་བསྙེན་པར་རྫོགས་པར་ཁས་བླང་བར་བྱའོ། །དེ་ནི་སྒྱུ་ཐབས་
ཀྱིས་བརྟག་པར་བྱའོ། །ཟུང་དང་གོས་ཀྱི་གདང་མཐོན་པོ་ལ་འདུག་པའི་དངོས་པོ་དབབ་
པ་ལ་སོགས་པས་སོ། །བསྙེན་པར་རྫོགས་པར་འདོད་པ་ཤིང་ལ་འཛེག་ཏུ་མི་གཞུག་གོ །
མཚམས་ཀྱི་ཕྱི་རོལ་ཏུ་མི་གཏང་ངོ་། །དེ་ལྟར་སྣང་བའི་ཉེན་ཀོར་དུ་བཀར་ཏེ་ཚོགས་ལ་
མངོན་དུ་ཕྱོགས་པར་ཐལ་མོ་སྦྱར་ཏེ་གཞག་པར་བྱའོ། །ཁྱིམ་པ་ལ་གནས་བརྗོད་པར་མི་
བྱའོ། །བསྙེན་པར་རྫོགས་མ་ཐག་པ་ལ་མི་བརྗོད་པར་མི་བྱའོ། །ཞེས་གསུངས་ཏེ། ཆུང་
ངུ་ནས་ཕ་མས་བོར་བ་ལྟ་བུ་བསྙེན་པར་རྫོགས་པར་འདོད་པའི་ལོ་ཚིགས་མི་ཤེས་ནུ་ཕོ་
མོའི་མཚན་གྱི་ཉེན་ཀོར་དུ་སྤུ་སྐྱེས་པ་བསྙེན་པར་རྫོགས་པར་ཁས་བླང་བར་བྱའོ། །དེ་
ལ་བསྙེན་རྫོགས་ཀྱི་སྡོམ་པ་སྦྱིན་དུ་རུང་བ་ཡིན་གྱི་སྡོམ་པ་སྐྱེ་མི་སྐྱེ་ནི་དོན་གྱི་རྗེས་སུ་
འབྲང་ངོ༌། །བུད་མེད་བག་མ་བྱས་པ་ནི་སྤྱིའི་ཚད་དུ་མི་བྱ་སྟེ་ལོ་བཅུ་གཉིས་ལོན་པ་ཡན་
ཆད་བསྙེན་པར་རྫོགས་རུང་ངོ་། །དེ་ཇི་ལྟར་ཤེས་པར་བྱ་ཞེ་ན། མཚན་གྱི་ཉེན་ཀོར་དུ་སྤུ་
སྐྱེས་པ་དེ་ནི་གང་ཟག་དེ་མི་སྐྱེངས་པའམ་ངོ་མི་ཚ་བར་བྱ་བའི་ཕྱིར་དེ་ཉིད་ཀྱིས་མ་ཚོར་
བར་སྒྱུ་ཐབས་ཀྱིས་བརྟག་པར་བྱའོ། །སྒྱུ་ཐབས་ཇི་ལྟ་བུས་བརྟག་པར་བྱ་ཞེ་ན། རྩིག་
ལོགས་ཀྱི་ཕུར་བ་ལྟ་བུའི་ཟུང་ང་དང་གོས་ཀྱི་གདུང་ཐག་མཐོན་པོ་ལ་འདུག་པའི་ཆོས་
གོས་ལ་སོགས་པའི་དངོས་པོ་མར་དབབ་པ་དང་། ལ་སོགས་པས་ཡར་འགེལ་བ་
སོགས་ཀྱི་ཚེ་སྐྱེས་པ་ཞིག་ཡིན་ན་མཆན་འོག་ཏུ་སྤུ་སྐྱེ་ཡོད་ན་དེས་ཀྱང་ཤེས་ནུས་པས་དེ་

ལྟར་བརྟག་པར་བྱ་དགོས་སོ། །བར་ཆད་སྤང་བའི་ཕྱིར་བསྙེན་པར་རྫོགས་པར་འདོད་
པ་ཤིང་ལ་འཛེག་ཏུ་མི་གཞུག་གོ །ཤིང་ལས་གཞན་པའི་དངོས་པོ་མཐོན་པོ་ལ་འཛེགས་
ན་ཡང་དགག་བྱ་ཡོད་པས་འཛེག་ཏུ་མི་གཞུག་གོ །དུས་ཅི་ཙམ་ནས་ཞེ་ན། བདག་བསྙེན་
པར་རྫོགས་པར་བྱེད་ཅེས་ཆེད་དུ་གཉེར་ཏེ་ཞུས་པ་ནས་བརྗོད་པ་ཐ་མ་ཕལ་ཆེར་བྱས་པ་
ཡན་ཆད་དོ། །བསྙེན་པར་རྫོགས་པར་འདོད་པ་དེ་སྣང་བའི་ཉེན་ཀོར་ལས་འདས་པའི་
མཚམས་ཀྱི་ཕྱི་རོལ་ཏུ་མི་གཏང་ངོ༌། །དེའང་ཉེ་དུས་ཁྲིད་པ་ལ་སོགས་པའི་བར་ཆད་
ཡོངས་སུ་སྤང་བའི་ཕྱིར་རོ། །སྐབས་འདིར་མཚམས་ཀྱི་ཕྱི་ནང་ནི། རྒྱ་ཆེར་འགྲེལ་ལས།
རྫོགས་པར་བསྙེན་པར་བྱ་བའི་གནས་སུ་ཁྲིད་པ། ལྟར་སྣང་བའི་ཉེན་ཀོར་ནི་འདིར་
མཚམས་ཀྱི་ནང་ངོ་། །དེ་ལས་གཞན་པ་ནི་མཚམས་ཀྱི་ཕྱི་རོལ་ཏོ། །ཞེས་གསུངས་སོ། །
བཀར་ནས་ཞེས་གོང་དུ་སྨོས་ན་གསང་སྟེ་སྟོན་པ་བསྐོ་བ་མི་ཐོས་པར་བྱ་བའི་ཕྱིར་བཀར་
བ་དེ་ཐག་ཅི་ཙམ་བཀར་བར་བྱ་ཞེ་ན། བསྙེན་པར་རྫོགས་པར་འདོད་པ་དེ་དགེ་འདུན་དུ་
གཏོགས་པའི་དགེ་སློང་གཅིག་ཡན་ཆད་ཀྱིས་མིག་གིས་ལྟར་སྣང་བའི་ཉེན་ཀོར་དུ་
བཀར་ཏེ་དགེ་འདུན་གྱི་ཚོགས་ལ་མངོན་དུ་ཕྱོགས་པར་ཁ་ཚུར་བསྟན་ཏེ་འགྲེང་ནས་
ཐལ་མོ་སྦྱར་ཏེ་འདུད་པ་དང་བཅས་པར་གཞུག་པར་བྱའོ། །ཁྱིམ་པ་ལ་གནས་བཞི་པོ་
རྣམས་བརྗོད་པར་མི་བྱའོ། །དེ་ནི་འདི་བྱ་དཀའ་འོ་སྙམ་ནས་རབ་བྱུང་གི་བར་ཆད་དུ་
འགྱུར་བ་ཡོངས་སུ་སྤང་བའི་ཕྱིར་རོ། །བསྙེན་པར་རྫོགས་མ་ཐག་པ་ལ་གནས་བཞི་པོ་
རྣམས་མི་བརྗོད་པར་མི་བྱའོ། །བསྙེན་པར་རྫོགས་པའི་མོད་ལ་སེམས་མཐུན་པར་
འགྱུར་བས་དེ་རྗེས་སུ་གནང་ངོ༌། །གཉིས་པ་ཐོབ་པ་མི་ཉམས་པར་སྲུང་བའི་སྤྲོས་པ་ལ་
བཞི། གནས་དང་གནས་པའི་ཚུལ་ཁྲིམས་ཀྱི་སྤྲོས་པ་དང་། ཞར་ལ་ནད་པ་སྐྱོང་བའི་ཚུལ་
ཁྲིམས་དང་། གནས་བརྟན་དང་ཕྱི་བཞིན་འབྲང་བའི་ཚུལ་ཁྲིམས་དང༌། དེ་ལས་གཞན་
པའི་ཚུལ་ཁྲིམས་སོ། །དང་པོ་ལ་ལྔ། གནས་པའི་ཚུལ་ཁྲིམས་དང༌། གནས་ཀྱི་ཚུལ་
ཁྲིམས་དང་། ཐུན་མོང་དུ་ཇི་ལྟར་བྱ་བ་དང༌། གནས་པས་ཇི་ལྟར་བྱ་བ་དང༌། གནས་

ཀྱིས་ཇི་ལྟར་བྱ་བའོ། །དང་པོ་ལ་བཞི་ལས། དང་པོ་གནས་མེད་དུ་མི་རུང་བ་དམིགས་
བསལ་དང་བཅས་པ་ནི། གང་ན་གནས་མེད་པ་དེར་གསོ་སྦྱོང་ལ་བསྡད་པ་དང་གནས་
པར་ཁས་བླང་བར་མི་བྱའོ། །གནས་པར་ཁས་བླངས་པ་སྔ་མ་རྗེས་སུ་བསྲུང་བར་མི་བྱའོ། །
ཕྱི་མ་ལ་ཡང་ཟླ་བ་གཉིས་ལས་ལྷག་པའོ། །གནས་དང་ལས་དང་ཉེ་གནས་ཀྱི་སྟ་གོན་
གྱིས་དེ་བཙལ་བར་བྱའོ། །མེད་ན་གཞོན་ནུའི་ནང་ནས་ཆེས་རྒན་པ་ལ་ཞུ་བར་བྱའོ། །
ཡོད་ན་ཡང་རེ་ཞིག་གི་གནས་ཉིད་ཀྱིས་སོ། །མ་ཞུས་པར་དེ་ལྟ་བུ་ལ་བདག་གིས་སམ་
དེས་ཀྱང་བསྙེན་བཀུར་གྱི་ལས་མི་བྱའོ། །གནས་པར་འོས་པ་ཡོངས་སུ་འཚོལ་བ་ལ་
ཞུགས་པ་ནི་མེད་ན་མི་གནས་པར་འདུག་པ་ལ་ཉེས་པ་མེད་དོ། །ཞག་ལྔའི་མཐར་ཐུག་
པའི་བར་དུའོ། །རྙེད་པ་ཡོད་ན་འོས་པ་ཉིད་དོ། །གློ་བུར་དུ་འོངས་པས་ནི་ངལ་གསོས་
ནས་ཉི་མ་གཉིས་པའམ་གསུམ་པ་ལ་གནས་བཅའ་བར་བྱའོ། །ཉི་མ་གཅིག་ནི་ཆེད་དུ་
མི་བྱའོ། །གནས་པ་ཉེ་བར་མི་གནས་ན་གཞན་ལ་ཞུ་བར་བྱའོ། །ལས་སུ་བསྐོས་པར་
སོང་བ་ན་དེ་གཞན་བྱུང་ན་མ་ཞུས་ཀྱང་ཉེས་པ་མེད་དོ། །ཞེས་གསུངས་ཏེ། གཙུག་ལག་
ཁང་གང་དུ་གནས་ཀྱི་བླ་མ་མེད་ན་གཞན་ནས་གནས་ཀྱི་བླ་མ་བཙལ་ཏེ་སྤྱན་འདྲེན་
དགོས་ལ། གལ་ཏེ་མ་རྙེད་ན་ཇི་ལྟར་བྱ་ཞེ་ན། གཙུག་ལག་ཁང་གང་ན་གནས་ཀྱི་བླ་མ་
མེད་པ་དེར་མ་འོངས་པའི་གསོ་སྦྱོང་ལ་བསྡད་པ་དང་དབྱར་སྔ་ཕྱི་གཉིས་པོ་གང་ཡང་
གནས་པར་ཁས་བླང་བར་མི་བྱའོ། །དེ་ལྟར་ཡང་ལུང་ལས། གནས་དེར་དབྱར་སྔ་མ་
གནས་པར་དམ་བཅའ་བར་མི་བྱ་སྟེ། གནས་པར་དམ་འཆའ་ན་འགལ་ཚབས་ཅན་དུ་
འགྱུར་རོ། །དེར་དབྱར་ཕྱི་མར་གནས་པར་དམ་བཅའ་བར་མི་བྱ་སྟེ། གནས་པར་དམ་
འཆའ་ན་འགལ་ཚབས་ཅན་དུ་འགྱུར་རོ། །ཞེས་དང༌། བསྡུས་པ་ལས་ཀྱང་། གང་དུ་
གནས་སྦྱིན་པ་དེ་ཤི་ལ་གཞན་ཡང་མེད་ན་དབྱར་སྔ་མའམ་ཕྱི་མ་གཉིས་གང་ལ་ཡང་
དབྱར་ཉེ་བར་གནས་པར་ཁས་བླང་བར་མི་བྱའོ། །ཞེས་གསུངས་སོ། །རྒྱུ་མཚན་ནི་
དབྱར་གནས་པར་ཁས་བླང་པ་བས་གནས་ཀྱི་སློབ་དཔོན་བསྟེན་པ་ཉིད་དགོས་པ་ཆེ་

བའི་ཕྱིར་རོ། །གང་ན་གནས་མེད་པ་དེར་དབྱར་གནས་པར་ཁས་བླངས་ཟིན་པའམ་
གནས་པར་ཁས་བླངས་ནས་ཕྱིས་གནས་མེད་པར་གྱུར་ན་ཇི་ལྟར་བྱ་ཞེ་ན། གནས་པར་
ཁས་བླངས་པ་དབྱར་སྔ་མ་ཁས་བླངས་པའི་རྗེས་སུ་ཟླ་བ་གསུམ་གྱི་དང་པོ་དང་ཕྱི་མ་
གཉིས་བསྲུང་བར་མི་བྱའོ། །གནས་པར་ཁས་བླངས་པ་ཕྱི་མ་ལ་ཡང་ཟླ་བ་གཉིས་ལས་
ལྷག་པ་བསྲུང་བར་མི་བྱའོ། །དེའང་དབྱར་སྔ་མ་གནས་པར་ཁས་བླངསཾ་པའི་ཟླ་བ་དང་
པོའི་སྐབས་ཡིན་ན་དབྱར་སྔ་མ་དྲལ་ཏེ་གནས་ཡོད་སར་དབྱར་ཕྱི་མ་ཁས་བླང་བར་བྱ་བ་
དང༌། དབྱར་སྔ་མའི་ཟླ་བ་གསུམ་པའི་སྐབས་ཡིན་ན་དབྱར་ཕལ་ཆེར་གནས་ཟིན་པས་
དབྱར་སྔ་མ་དྲལ་ཏེ་གནས་ཡོད་སར་འགྲོ་བར་བྱའོ། །དབྱར་སྔ་མའི་ཟླ་བ་གཉིས་པའི་
སྐབས་ཡིན་ན་ཟླ་བ་གཉིས་པ་དེ་བསྲུང་དགོས་ཏེ། དེ་མ་བསྲུངས་ན་དབྱར་སྔ་མ་ཁས་
བླངས་པ་རལ་བ་དང་། དེར་མ་ཟད་དབྱར་ཕྱི་མ་ཁས་བླང་དུ་མེད་པས་ན་ལོ་དེ་ལ་གང་
ཟག་དེའི་དབྱར་ཚུལ་གཏན་མེད་དུ་འགྱུར་ཞིང་ཟླ་བ་གཉིས་པ་དེ་བསྲུང་ན་དབྱར་གནས་
པའི་ཕན་ཡོན་འཐོབ་པས་སོ། །གང་ན་གནས་མེད་པ་དེར་དབྱར་ཕྱི་མ་ཁས་མི་ལེན་པ་
ལའང་ལོ་དེ་ལ་གང་ཟག་དེའི་དབྱར་ཚུལ་གཏན་མེད་དུ་གྱུར་ཀྱང་དབྱར་དྲལ་བའི་དགག་
བྱ་མེད་དོ། །གནས་མེད་པ་དེར་དབྱར་ཕྱི་མ་ཁས་བླངས་ཟིན་པའམ་ཁས་བླངས་ནས་
གནས་མེད་པར་གྱུར་ན་དབྱར་ཕྱི་མ་ཟླ་བ་གཉིས་ནི་བསྲུང་བར་བྱ་ཞེས་རྩ་བའི་ཤུགས་
ཀྱིས་བསྟན་ཅིང་ཊི་ཀ་རྣམས་དང་ལུང་ལས་དངོས་སུ་གསུངས་སོ། །ཟླ་བ་གཉིས་ལས་
ལྷག་པ་བསྲུང་བར་མི་བྱ་སྟེ། དབྱར་ཕྱི་མ་ཟླ་བ་གཉིས་གནས་པ་དེས་དབྱར་གནས་པའི་
ཕན་ཡོན་ཐོབ་ཅིང་དབྱར་ཕྱི་མ་ཟླ་བ་གཉིས་ལས་ལྷག་པ་གནས་པ་བས་གནས་ལ་བརྟེན་
པ་ཉིད་དགོས་པ་ཆེ་བའི་ཕྱིར་རོ། །དབྱར་ཟླ་བ་གཉིས་གནས་ན་དབྱར་གནས་པའི་ཕན་
ཡོན་འཐོབ་པའི་རྒྱུ་མཚན་ནི། ཊཱི་ཀ་ལས། ཕལ་ཆེར་བྱས་པ་ནི་བྱས་པ་ཡིན་ནོ། །ཞེས་
འཕགས་པའི་གྲགས་སྡེ་ཡིན་ཞེས་བཤད་དོ། །དེས་ན་དེང་སང་དབྱར་གནས་རྣམས་ལ་
ལོ་བཅུ་བར་མ་ཆད་དུ་ལོན་པ་དང་འདུལ་བ་ཤེས་པ་སྟེ་ལྔ་ཕྲུགས་ཀྱི་ཡོན་ཏན་དང་ལྡན་

པ་རེ་ངེས་པར་ཡོད་དགོས་ལ། དགོས་གལ་འདི་ལྟ་བུ་ཆེ་ཡང་དབྱར་ཕྱི་མ་ཟླ་བ་གཉིས་
བསྲུང་དགོས་པར་གསུངས་པས་དེང་སང་དབྱར་གནས་རྣམས་ཀྱང་ཟླ་བ་གཉིས་གནས་
ན་ཤིན་ཏུ་ལེགས་པར་སེམས་སོ། །གལ་ཏེ་གཙུག་ལག་ཁང་གཞན་ནས་དེར་གནས་ཀྱི་
སློབ་དཔོན་དུ་འོས་པ་ཞིག་བཙལ་ན། ཇི་ལྟར་བཙལ་བར་བྱ་ཞེ་ན། གཞན་ནས་སྤྱན་
འདྲེན་པ་པོས་སྤྱན་དྲངས་པ་དེ་ལ་གནས་ཁང་བཟང་པོ་དབུལ་བར་ཁས་བླང་བ་གནས་
ཀྱི་སྟ་གོན་དང༌། འདིས་རྙེད་པའི་སྟ་གོན་ཡང་བསྟན་པར་གསུངས་ཏེ། ཊཱི་ཀ་ལས། དེས་
རྙེད་པའི་སྟ་གོན་ཡང་བསྟན་པ་ཡིན་ཏེ། གནས་ཁང་གང་དུ་ཡོན་བདག་གིས་རྙེད་པ་ལྷག་
པར་སྦྱོར་བའོ། །ཞེས་སོ། །གནས་བརྟན་ལས་ལ་མི་གཞུག་པར་མ་ཟད་གལ་ཏེ་གནས་
བརྟན་གྱི་གཡོག་ཅིག་འོངས་ན་ཡང་དགེ་འདུན་གྱི་ལས་ལ་མི་གཞུག་པ་ལས་ཀྱི་སྟ་གོན་
དང་གནས་བརྟན་ལ་གཡོག་སྦྱིན་པར་ཁས་བླངས་པ་ཉེ་གནས་ཀྱི་སྟ་གོན་གྱིས་ཏེ་གྲ་
སྒྲིག་གིས་དེ་བཙལ་བར་བྱའོ། །འགྲེལ་ཆུང་ལས། དགེ་འདུན་ཕལ་མོ་ཆེ་ཞིག་གནས་
གནས་པ་ལས་གནས་བརྟན་མེད་པར་གྱུར་ན་ཟད་པར་འདོང་མི་དགོས་ཀྱི་གཅིག་གམ་
གཉིས་ཀྱིས་བཙལ་ཏེ་རྙེད་ན་འདི་རྣམས་ཁས་བླང་ལ་སྤྱན་དྲངས་ཞེས་གསུངས་སོ། ། །
དབྱར་སྔ་མའི་ཟླ་བ་གཉིས་པ་དང་དབྱར་ཕྱི་མའི་ཟླ་བ་སྔ་མ་གཉིས་པོའི་ཚེ་གནས་མེད་ན་
བྱ་བ་སུ་ལ་ཞུ་ཞེ་ན། གནས་ཀྱི་བླ་མ་མེད་ན་བསླབ་པ་གཞོན་ནུའི་ནང་ནས་ཆེས་བསླབ་
པ་རྒན་པ་ཤོས་ལ་གཞན་རྣམས་ཀྱིས་ཞུ་བར་བྱའོ། །ཊཱི་ཀ་ལས། དངོས་སུ་ན་ཆེས་རྒན་
པས་ནི་མ་ཞུས་པར་ཡང་བྱ་བ་བྱའོ་ཞེས་རྗེས་སུ་གནང་བ་ཡིན་ནོ། །ཞེས་གསུངས་སོ། །
དུས་གཅིག་ཏུ་བསྙེན་པར་རྫོགས་པ་གཉིས་ཆེས་རྒན་པ་ཡིན་ན་ནི་དེ་གཉིས་ཕན་ཚུན་
གཅིག་ལ་གཅིག་བྱ་བ་ཞུ་ཞིང་གནས་པར་ལུང་ལས་གསུངས་སོ། །གནས་ཀྱི་བླ་མ་ཡོད་
ན་ཡང་གནས་བརྟན་གྱིས་སྤོ་བ་སྤྱོད་པ་ལ་སོགས་པའི་ཚེ་རེ་ཞིག་གི་གནས་ཉིད་ཀྱིས་
ཆེས་རྒན་པ་ལ་ཞུ་བར་བྱ་དགོས་སོ། །གནས་ཀྱི་བླ་མ་ལ་མ་ཞུས་པར་འཆལ་བའི་ཚུལ་
ཁྲིམས་ཅན་ནམ་ལུགས་ཐ་དད་པའི་རབ་ཏུ་བྱུང་བ་ཡིན་པར་ཤེས་པ་དེ་ལྟ་བུ་ལ་བདག་

གིས་སམ་སྟེ་བདག་གིས་ཕར་ལ་རྐང་པ་མཉེ་བ་སོགས་བསྙེན་བཀུར་གྱི་ལས་མི་བྱ་བ་
དང་དེས་ཀྱང་རང་ལ་ཚུར་བསྙེནབཀུར་གྱི་ལས་བྱེད་དུ་མི་གཞུག་པ་དང་ལས་བྱེད་པ་
བདག་གིར་མི་བྱའོ། །མ་ཞུས་པར་མི་བྱའོ། །ཞེས་པས་ཞུས་ནས་བྱའོ་ཞེས་པ་ནི་མ་ཡིན་
ཏེ་ཞུས་ན་མི་གནང་བའི་ཕྱིར་རོ། །མི་གནས་པར་འདུག་པར་མི་བྱའོ་ཞེས་པའི་དམིགས་
བསལ་ནི། གནས་པར་འོས་པ་དེ་གནས་ཀྱི་བླ་མ་ཡོངས་སུ་འཚོལ་བ་ལ་ཞུགས་པ་ནི་
གནས་ཀྱི་བླ་མ་མེད་ན་རེ་ཞིག་མི་གནས་པར་འདུག་པ་ལ་གནས་མེད་ཀྱི་ཉེས་པ་མེད་དོ། །
ཡུན་ཇི་སྲིད་དུ་ཉེས་པ་མེད་ཅེ་ན། ཞག་ལྔའི་མཐར་ཐུག་པའི་བར་དུ་ཉེས་པ་མེད་པའོ། །
ཞག་ལྔའི་བར་དུ་འབད་པ་ཆེན་པོས་བཙལ་ཀྱང་གལ་ཏེ་མ་རྙེད་ན་ཞག་ལྔ་འདས་ན་ཡང་
ཉེས་པར་མི་འགྱུར་བ་འདྲ་སྟེ། དེ་འགྱུར་ན་སྒྲུབ་པར་མི་ནུས་པ་བཅས་པར་འགྱུར་བའི་
སྐྱོན་ཡོད་པའི་ཕྱིར་རོ། །ཞག་ལྔ་ཚུན་ཆད་ནི་དགེ་འདུན་ལ་རྙེད་པ་ཡོད་ན་གནས་འཚོལ་
བ་ལ་ཞུགས་པ་དེ་ལའང་སྦྱིན་པར་འོས་པ་ཉིད་དོ། །དེའང་གནས་འཚོལ་བའི་སྦྱོར་བ་མི་
གཏོང་བ་ལའོ་ཞེས་ཊཱི་ཀ་ལས་གསུངས་སོ། །གློ་བུར་དུ་འོངས་པས་ནི་ཉི་མ་དང་པོ་ལ་
ངལ་གསོས་ནས་ཉི་མ་གཉིས་པའམ་གསུམ་པ་ལ་གནས་བཅའ་བར་བྱའོ། །བསྡུས་པ་
ལས། ངལ་གསོ་བའི་ཉི་མ་གཉིས་སམ་གསུམ་ཚུན་ཆད་དུ་ལེགས་པོར་བརྟགས་ཏེ་
གནས་གཟུང་བར་བྱའོ། །ཞེས་གསུངས་སོ། །ཉི་མ་གཅིག་ནི་འདུག་པར་བྱ་བ་ལས་ཆེད་
དུ་གནས་བཅའ་བར་མི་བྱའོ། །གནས་པར་བྱ་བའི་ཡུལ་དུ་གྱུར་པ་གནས་ཀྱི་བླ་མ་ཉེ་
བར་མི་གནས་ཏེ་སྤྱོད་ཡུལ་དུ་མ་གྱུར་ན་གཞན་གནས་བརྟན་ནམ་དེ་མེད་ན་དགེ་སློང་
རྒན་ཞིང་ཆོས་མཁས་པ་ལ་བྱ་བ་ཞུ་བར་བྱའོ། །གནས་ལ་མ་ཞུས་པར་མི་བྱའོ་ཞེས་པའི་
དམིགས་བསལ་ནི། གནས་པ་ལས་སུ་བསྐོས་པར་སོང་བ་ན་དགེ་འདུན་པ་དང་གྲོགས་
ཀྱིས་བཅོལ་བ་སོགས་འཕྲལ་ལ་ལས་སུ་བྱ་བ་དེ་གཞུན་བྱུང་ན་ལས་སུ་བྱ་བ་གཞན་དེ་
སྒྲུབ་པའི་ཕྱིར་ཕྱིར་འོངས་ནས་སློབ་དཔོན་ལ་མ་ཞུས་ཀྱང་ཉེས་པ་མེད་དོ། །གཉིས་པ་
གནས་སུ་གཟུང་བའི་ཚུལ་ནི། གང་ཡང་རུང་བ་ལ་མི་བྱའོ། །དྲི་བ་ལ་སོགས་པས་ཚུལ་

ཁྲིམས་དང་ཤེས་པ་དང་འཁོར་ལ་ཕན་འདོགས་པ་ཉིད་ངེས་པར་ཤེས་པར་བྱས་ནས་དེ་
གཟུང་བར་བྱའོ། །སྡོམ་པ་བཞིན་ནོ། །ལག་པ་གཉིས་ཀྱིས་རྐང་མཐིལ་གཉིས་ལ་
བཅངས་ནས་སོ། །ཡོངས་སུ་བརྟགས་ནས་སྦྱིན་ནོ། །བུ་དང་པའི་འདུ་ཤེས་བསྐྱེད་པར་
བྱའོ། །མཁན་པོ་དེ་ཉིད་གནས་ཉིད་ཡིན་ནོ། །དེའི་ཕྱིར་དེ་ལ་དེ་མི་བཅའོ། །ཞེས་
གསུངས་ཏེ། གནས་ཀྱི་སློབ་དཔོན་ཇི་ལྟ་བུ་ཞིག་ལ་གནས་བཅའ་ཞེ་ན། དགེ་སློང་གང་
ཡང་རུང་བ་ལ་གནས་བཅའ་བར་མི་བྱའོ། །གཞན་ལ་དྲི་བ་དང་ལ་སོགས་ཀྱིས་ལུས་
ངག་གི་ཀུན་ཏུ་སྤྱོད་པ་ལ་རང་གིས་བརྟགས་པས་ཚུལ་ཁྲིམས་དག་པ་དང་འདུལ་བ་ཤེས་
པ་དང༌། འཁོར་ལ་ཆོས་དང་ཟང་ཟིང་གིས་ཕན་འདོགས་པ་ཉིད་ངེས་པར་ཤེས་པར་
བྱས་ནས་དེ་གནས་སུ་གཟུང་བར་བྱའོ། །དེའང་འོད་ལྡན་ལས། ཚུལ་དེ་ལྟ་བུའི་བླ་མ་ལ་
བརྟེན་ན་མཚོ་ཆེན་པོའི་པདྨ་བཞིན་དུ་ཆོས་དགེ་བ་རྣམས་འཕེལ་བར་འགྱུར་རོ། །མཚན་
ཉིད་དེ་མ་ཚང་བ་ལ་གནས་པ་ནི་ཞིང་ཚྭ་སྒོ་ཅན་ལ་ས་བོན་བཏབ་པ་དང་འདྲ་སྟེ་གནོད་པ་
ལ་བརྟེན་པར་འགྱུར་རོ། །ཞེས་སོ། ཆོ་ག་གང་གིས་གནས་སུ་གཟུང་ཞེ་ན། དཔེར་ན་
དགེ་བསྙེན་ལ་སོགས་པའི་སྡོམ་པ་ལེན་པ་ན་ཆོ་ག་ལན་གསུམ་བཟླ་ཞིང་མཇུག་ཏུ་
ཐབས་ལེགས་རྗོད་པ་བཞིན་དུ་འདིར་ཡང་། བཙུན་པ་དགོངས་སུ་གསོལ། བདག་མིང་
འདི་ཞེས་བགྱི་བ་བཙུན་པ་ལ་གནས་འཆའ་བར་གསོལ་ན། བཙུན་པས་བདག་ལ་
གནས་བཅའ་བར་སྩོལ་ཅིག བདག་བཙུན་པ་ལ་གནས་འཆའ་ཞིང་བགྱིའོ། །ཞེས་
གནས་སུ་གཟུང་བའི་ཆོ་ག་ལན་གསུམ་བཟླས་ཏེ་མཇུག་ཏུ་ཐབས་ལེགས་བྱས་ནས་
གནས་སུ་གཟུང་བར་བྱ་བ་ཡིན་ནོ། །སྡོམ་པ་བཞིན་ནོ་ཞེས་སྨྲས་ན་སྡོམ་པ་ལེན་པ་ན་
ཐལ་མོ་སྦྱོར་བ་བཞིན་དུ་འདིར་ཡང་ཐལ་མོ་སྦྱོར་རམ་ཞེ་ན། གནས་པའི་ལག་པ་གཉིས་
ཀྱིས་གནས་ཀྱི་རྐང་མཐིལ་གཉིས་ལུ་བཅུངས་ནས་གནས་སུ་གཟུང་བར་བྱ་དགོས་སོ། །
གནས་ཀྱིས་ཀྱང་ཐམས་ཅད་ལ་གནས་སྦྱིན་པར་མི་བྱ་སྟེ། ཇི་ལྟ་བུ་ཞིག་ལ་སྦྱིན་ཞེ་ན།
སྡེ་ལྔ་གང་རུང་གི་སྡོམ་པ་གསོ་བ་ལ་ཞུགས་པ་ཡན་ཆད་དང་ལྡན་པ་དང༌། རྫོགས་ནས་

ལོ་བཅུ་མ་ལོན་པའམ་ལོན་ཡང་ལྔ་ཕྲུགས་དང་མི་ལྡན་པ་དང༌། བླ་མ་ལ་གུས་ཤིང་
བཟོད་པ་དང་ལྡན་པ་དང་། བྱ་བ་ལ་གྲིམས་ཤིང་དགེ་བར་རྩོན་པ་དུལ་བར་གནས་པ་
ཞིག་དགོས་སོ། །དེས་ན་གནས་པ་ལ་འདི་ཅི་མྱ་ངན་ལས་འདས་པའི་བསམ་པ་ཅན་དང་།
བསླབ་པ་ལ་གུས་པ་ཡིན་ནམ་མིན་ཞེས་སོགས་ཡོངས་སུ་བརྟགས་ནས་གནས་སྦྱིན་ནོ། །
གནས་དང་གནས་པ་གཉིས་ཇི་ལྟར་ཕན་ཚུན་གནས་པར་བྱ་ཞེ་ན། གནས་ཀྱིས་ནི་གནས་
པ་ལ་བུ་དང་གནས་པས་ནི་གནས་ལ་ཕའི་འདུ་ཤེས་བསྐྱེད་པར་བྱའོ། །ཅི་མཁན་པོ་ལ་
ཡང་ལྷན་ཅིག་གནས་པས་གནས་བཅའ་དགོས་སམ་ཞེ་ན། རང་གི་མཁན་པོ་དེ་ཉིད་ནི་
གནས་པར་བྱ་བའི་ཡུལ་དུ་གྱུར་པ་གནས་ཀྱི་བླ་མ་ཉིད་ཡིན་ནོ། །བདག་གི་མཁན་པོ་ལ་
ནི་ཐོག་མར་མཁན་པོར་གསོལ་ཏེ་མཁན་པོར་གྱུར་པའི་ཚེ་གནས་བཅས་པ་ཡིན་ཞིང་
གནས་ཀྱི་སློབ་དཔོན་དུ་གྱུར་པ་ཉིད་ཡིན་པས་དེའི་ཕྱིར་གོང་དུ་ཇི་སྐད་བཤད་པའི་ཆོ་
གས་མཁན་པོ་དེ་ལ་གནས་དེ་མི་བཅུའོ། །གསུམ་པ་གནས་བཅས་པ་འཇིག་པའི་རྒྱུ་ནི།
གཉིས་ཀ་ལ་མི་ལྟོས་པ་ཉིད་བྱུང་ན་ནི་གནས་བཅས་པ་འཇིག་པའི་རྒྱུ་ཡིན་ནོ། །ཞེས་
གསུངས་ཏེ། གནས་དང་གནས་པ་གཉིས་ཀ་ལ་ཕན་ཚུན་མི་ལྟོས་པ་ཉིད་ཀྱི་སེམས་ཅིག་
ཆར་རམ་སྔ་ཕྱིར་བྱུང་ན་ནི་གནས་བཅས་པ་ཁས་བླངས་པ་འཇིག་པའི་རྒྱུ་ཡིན་ནོ། །གང་
རུང་ཞིག་ལ་མི་ལྟོས་པའི་སེམས་སྐྱེས་པས་ནི་འཇིག་པ་མ་ཡིན་ནོ། །མི་ལྟོས་པ་ཉིད་དེ་ནི་
ཇི་ལྟ་བུ་ཞེ་ན། ཕྲན་ཚེགས་འགྲེལ་ལས། ཉེ་གནས་ལྟོས་པ་མེད་ན་ཞེས་བྱ་བ་ནི། ཉེ་
གནས་དེ་འདི་སྙམ་དུ་བདག་ནི་ལྗོངས་རྒྱུར་འགྲོ་བར་བྱ་ཞིང་དེར་སོང་ནས་ཁོ་བོ་གདོད་
མི་ཟ་བར་སློབ་དཔོན་གཞན་ལ་གནས་དགོས་པ་ཡིན་ནོ། །ཞེས་བྱ་བའི་བསམ་པ་འདིས་
དེ་ལྟར་ན་དེ་ལ་ལྟོས་པ་མེད་པ་ཡིན་ནོ། །ཞེས་དང་། སློབ་དཔོན་ལ་ལྟོས་པ་མེད་པར་
གྱུར་ཏེ། ཁོ་བོ་གཙུག་ལག་ཁང་གཞན་དུ་གནས་པའི་ཕྱིར་འགྲོ་བར་བྱའོ་སྙམ་པ་ལ། ཉེ་
གནས་ཀྱིས་ཀྱང་ཤེས་ཏེ་ཁོ་བོའི་སློབ་དཔོན་ངེས་པར་གཙུག་ལག་ཁང་གཞན་དུ་འགྲོ་
འདོད་པས། བདག་ཀྱང་གཞན་ལ་གནས་པར་བྱའོ་སྙམ་པ་དེའི་ཚེ་གཉིས་ཀ་ལྟོས་པ་མེད་

པར་གྱུར་པ་ཡིན་པས་ཞེས་བཤད་དོ། །དེ་ལྟར་གཉིས་ཀ་ལ་མི་ལྟོས་པའི་བསམ་པ་བྱུང་
སྟེ། གནས་བཅས་པ་ཞིག་པར་གྱུར་པ་ན། ཕྲན་ཚེགས་འགྲེལ་པ་ལས། གནས་མ་བཟུང་
བ་དེ་སྲིད་དུ་དེ་ལ་སློབ་དཔོན་ཞེས་བྱ་བའི་སྒྲས་བརྗོད་པར་མི་བྱའོ་ཞེ་ན། མ་ཡིན་ཏེ་
གཉིས་ཀ་ལ་ལྟོས་པ་མེད་པར་གྱུར་པ་ལས་གནས་འཇིག་པར་གྱུར་པ་བཞིན་དུ་སློབ་
དཔོན་ཉིད་ཀྱང་ལྡོག་པར་ནི་བཅོམ་ལྡན་འདས་ཀྱིས་མ་གསུངས་ལ། འདི་ལ་རིགས་པ་
ཅུང་ཟད་ཀྱང་མེད་པ་དེ་བས་ན་འདི་ལ་ཉེས་པ་ཡོད་པ་མ་ཡིན་ནོ་ཞེས་བཤད་དོ། །དེ་ལྟར་
ན་མཚོ་ཊཱིཀ་ལས་ཕྱིས་དེ་ལ་གནས་སུ་འཛིན་ན་གནས་བཅས་པའི་ཆོ་ག་གཞི་ནས་བསྐྱར་
དགོས་སོ་ཞེས་གསུངས་པས་དེའི་གནས་ཀྱི་སློབ་དཔོན་ཡིན་ན་སླར་ཆོ་ག་མི་དགོས་པའི་
ཕྱིར་ཏེ། གང་ལ་ཆོ་གས་གནས་སུ་གཟུང་བའི་ཡུལ་ལ་རང་གི་གནས་ཀྱི་བླ་མར་གྱུར་ཟིན་
པ་དང་འབྲེལ་བ་མ་ཡིན་པ་ཞེས་གསུངས་པའི་ཕྱིར་ཞེ་ན། གཉིས་ཀ་ལ་མི་ལྟོས་པ་བྱུང་ན་
གནས་བཅས་པའི་ཆོ་ག་ཞིག་པས་ཆོ་ག་མ་ཞིག་པ་དང་ལྡན་པའི་གནས་ཀྱི་སློབ་དཔོན་མ་
ཡིན་ཡང་སྤྱིར་སློབ་དཔོན་ཡིན་ལ། སླར་ཞུ་བའི་བྱ་བ་སོགས་བྱེད་ན་སླར་ཆོ་ག་བྱ་དགོས་
པའི་དོན་ཡིན་པས་དེ་ཡོད་པས་གནས་མེད་ཀྱི་ཉེས་པའང་མི་ལེགས་པ་འདྲའོ། །དེ་
བཞིན་དུ་གནས་དང་གནས་པ་མཚན་གྱུར་པའམ་ཤི་བ་སོགས་ཀྱིས་ཀྱང་གནས་བཅས་
པའི་ཆོ་ག་འཇིག་གོ །བཞི་པ་གནས་གང་ལ་བྱ་བ་ཞུ་ཞིང་གུས་པ་བསྐྱེད་ཚུལ་ནི། མཁན་
པོ་མ་ཡིན་པ་དག་ཚོགས་ན་འདོད་པས་འཇུག་པར་བྱའོ། །དེ་དང་ན་དེ་ཉིད་ཀྱིས་སོ། །
མཁན་པོ་མཐོང་མ་ཐག་ཏུ་སྟན་ལས་ལྡང་བར་བྱའོ། །གཙུག་ལག་ཁང་དེ་ན་འདུག་ན་
གནས་པས་ཉིན་པར་ལན་གསུམ་འགྲོ་བར་བྱའོ། །གལ་ཏེ་དགོན་པ་ན་འདུག་ལ་རྒྱང་
གྲགས་ཙམ་ན་ཉིན་རེ་ལན་རེའོ། །རྒྱང་གྲགས་ལྔ་ཡོད་ན་ཞག་ལྔའམ་དྲུག་ཅིང་ངོ༌། །
དཔག་ཚད་ཕྱེད་དང་གསུམ་དག་ན་གསོ་སྦྱོང་གི་ཚེའོ། །ཞེས་གསུངས་ཏེ། གནས་དུ་མ་
ཚོགས་ན་གང་ལ་གནས་པར་བྱ་ཞེ་ན། རང་གི་མཁན་པོ་མ་ཡིན་པ་གནས་ཀྱི་སློབ་དཔོན་
ཡིན་པ་དག་གནས་གཅིག་ཏུ་ཚོགས་ན་གནས་པ་རང་ཉིད་གང་ལ་གནས་པར་འདོད་

པས་འཇུག་པར་བྱ་སྟེ་རང་ཉིད་གང་ལ་མོས་པ་དེའི་དྲུང་དུ་གནས་ཏེ་བྱ་བའང་དེ་ལ་ཞུ་
བར་བྱའོ། །སྔ་དྲོ་དང་ཕྱི་དྲོ་རེ་རེ་ལ་དྲིས་ཀྱང་ཉེས་མེད་དོ་ཞེས་འགྲེལ་ཆུང་ལས་གསུངས་
སོ། །རང་གི་མཁན་པོ་དེ་དང་གནས་ཀྱི་སློབ་དཔོན་མང་པོ་དག་གནས་གཅིག་ཏུ་ཚོགས་
ན་མཁན་པོ་དེ་ཉིད་ཀྱིས་གནས་པར་བྱ་དགོས་སོ། །དགེ་ཚུལ་དང་བསྙེན་པར་རྫོགས་
པའི་མཁན་པོ་གཉིས་ཚོགས་ན་བསྙེན་པར་རྫོགས་པའི་མཁན་པོ་ལ་དྲི་བར་འགྲེལ་ཆུང་
ལས་གསུངས་སོ། །གནས་པས་གནས་ལ་གུས་པ་ཇི་ལྟར་བྱེད་ཅེ་ན། མཁན་པོ་ལམ་ཉེ་
རིང་གང་ནས་འོང་ཡང་རུང་འོང་པ་མཐོང་ངམ་གདན་ལས་ཡར་ལངས་པ་མཐོང་མ་ཐག་
ཏུ་སྟན་ལས་ལྡང་བར་བྱའོ། །འགྲེལ་ཆུང་ལས། བདག་དགེ་བ་སྤྱོད་ཀྱང་རུང་སྟན་ལས་
འོཕགས། དགེ་བ་སྤྱོད་པ་ལ་ནི་མཁན་པོས་ཀྱང་འདུག་ཅེས་ཟེར་བའི་རིགས་ཏེ་ཟེར་ན་
འདུག་ཀྱང་ཉེས་མེད། མཁན་པོ་བཞིན་དུ་སློབ་དཔོན་ལྔ་ལ་ཡང་བྱའོ། །ཞེས་གསུངས་སོ། །
གནས་འདུག་པའི་གཙུག་ལག་ཁང་དེ་ན་གནས་པ་ཡང་འདུག་ན་གནས་པས་གནས་ཀྱི་
དྲུང་དུ་ཉིན་པར་ལན་གསུམ་དུ་འགྲོ་ཞིང་བྱ་བ་ཞུ་བར་བྱའོ། །གལ་ཏེ་དཔེར་ན་གནས་པ་
གཙུག་ལག་ཁང་དུ་འདུག་ཅིང་གནས་ཀྱི་སློབ་དཔོན་དགོན་པ་ནུ་འདུག་ལ་དགོན་པ་
དེའང་རྒྱང་གྲགས་གཅིག་ཙམ་གྱིས་བར་དུ་ཆོད་ལ་གཉིས་ཀ་མཚམས་བཅད་པའི་ནང་
ཡིན་ན་ནི་གནས་པ་གནས་དེའི་དྲུང་དུ་ཉིན་རེ་ལན་རེ་འགྲོ་བར་བྱའོ། །མདོ་ཚིག་འདིའི་
དོན་འགྲེལ་ཆུང་ལས། མཁན་པོ་དང་སློབ་མ་གཉིས་ཀ་དགོན་པ་ན་གནས་ཏེ་བར་རྒྱང་
གྲགས་ཙམ་གྱིས་ཆོད་ལ་དགོན་པ་ཉིད་ཀྱི་མཚམས་བཅད་པའི་ནང་ཡིན་ན་ཉིན་རེ་ཞིང་
ལན་རེ་ཞུས་ཀྱང་ཉེས་མེད། དེ་བཞིན་དུ་གཙུག་ལག་ཁང་གི་མཚམས་ནང་རྒྱང་གྲགས་
ཙམ་ལ་ཡང་ཉིན་རེ་ཞིང་ཞུ། ཞེས་དང༌། གཅིག་དགོན་པ་ལ་གནས་ལ་གཅིག་མཚམས་
ཀྱི་ནང་ན་གནས་ན་བར་མཚམས་ཀྱིས་ཆོད་པས་མི་གནང་། ཞེས་གསུངས་སོ། །གལ་ཏེ་
དགོན་པ་དེ་རྒྱང་གྲགས་ལྔ་ཕན་ཆད་ན་ཡོད་ཅིང་གཉིས་ཀ་མཚམས་གཅིག་ཡིན་ན་
གནས་པ་གནས་ཀྱི་དྲུང་དུ་ཞིག་ལྔའམ་དྲུག་ཅིང་ངོ་སྟེ་འགྲོ་བར་བྱའོ། །གཞན་དུ་ལུང་

གླེང་གཞི་ལས། རྒྱང་གྲགས་ལྔ་ན་གནས་ན་དེ་དག་གིས་ཞག་བདུན་ནམ་བརྒྱད་ན་ལྟར་
སོང་ཞིག ཅེས་གསུངས་སོ། །དེའང་འགྲེལ་ཆུང་ལས། གཙུག་ལག་ཁང་ངམ་དགོན་པའི་
མཚམས་གཅིག་གི་ནང་ཡིན་ན་མཁན་པོ་དང་སློབ་མའི་བར་རྒྱང་གྲགས་ལྔ་ཙམ་གྱིས་
ཆོད་ཀྱང་ཞག་ལྔ་དྲུག་ཅིང་ཞུས་ཀྱང་ཉེས་མེད། དགོན་པ་དང་གཙུག་ལག་ཁང་གི་
མཚམས་ཐ་དད་དམ། མཚམས་མེད་པ་ནི་མི་གནང་ངོ༌། །ཞེས་གསུངས་སོ། །གལ་ཏེ་
དགོན་པ་དེ་དཔག་ཚད་ཕྱེད་དང་གསུམ་དག་ན་ཡོད་ཅིང་གཉིས་ཀ་མཚམས་གཅིག་གི་
ནང་ཡིན་ན་གསོ་སྦྱོང་གི་ཚེའོ་སྟེ་ཟླ་བ་ཕྱེད་ཕྱེད་ཅིང་འགྲོ་བར་བྱའོ་ཞེས་པའོ། །འགྲེལ་
ཆུང་ལས། དགོན་པའམ་གཙུག་ལག་ཁང་གི་མཚམས་གང་ཡང་རུང་སྟེ་མཚམས་གཅིག་
གི་ནང་ན་ཡིན་ན་མཁན་པོ་དང་སློབ་མའི་བར་དཔག་ཚད་ཕྱེད་དང་གསུམ་ཙམ་གྱིས་ཆོད་
ཀྱང་ཟླ་བ་ཕྱེད་ཅིང་དྲིས་ཀྱང་ཉེས་མེད། ཅེས་གསུངས་སོ། །དེ་ནི་མཚམས་པོ་ཆེ་བཅད་
པའི་དབང་དུ་བྱས་སོ། །གཉིས་པ་གནས་ཀྱི་ཚུལ་ཁྲིམས་ནི། གནས་པ་ཆད་པས་གཅད་
པར་འོས་པ་ཆད་པས་མི་གཅད་པར་མི་བྱའོ། །ཆད་པ་ནི་ལྔའོ། །གཏམ་འདྲེ་བར་མི་བྱ་བ་
དང་། གདམས་ངག་མི་སྦྱིན་པ་དང་། བསྙེན་བཀུར་དང་ཆོས་དང་ཟང་ཟིང་དག་གིས་
ལོངས་སྤྱོད་དུ་མི་གཞུག་པ་དང་། དགེ་བའི་ཕྱོགས་བརྩམས་པ་རྒྱུན་བཅད་པ་དང་།
གནས་དགག་པར་བྱ་བའོ། །མ་དད་པ་དང་ལེ་ལོ་ཅན་དང་བཀའ་བློ་མི་བདེ་བ་དང་མ་
གུས་པ་དང་སྡིག་པའི་གྲོགས་བྱེད་པ་ལ་དེ་དག་འོས་པ་ཉིད་དོ། །ཆད་པས་བཅད་པ་
གཞན་གྱིས་ལེན་པར་བྱེད་པ་ལ་ཉེས་པ་སྦོམ་པོར་འགྱུར་རོ། །གུས་པར་མི་བྱེད་ན་དྲང་
པོར་བྱ་བའི་ཕྱིར་དགེ་སློང་ཤེས་ཉེན་ཅན་བསྐོ་བར་བྱའོ། །རྒྱུ་བཏང་པ་བཟོད་པ་གསོལ་
བར་བྱེད་པ་ལ་བཟོད་པར་བྱའོ། །མི་འོས་པ་ཆད་པས་གཅད་པར་མི་བྱའོ། །འོས་པ་ལ་
མི་བཟོད་པར་མི་བྱའོ། །མི་འོས་པ་ལ་བཟོད་པར་མི་བྱའོ། །མི་བྱེད་པ་ཉིད་ཡིན་ན་
གནས་ཁང་ནས་བསྐྲད་པར་བྱའོ། །དགེ་ཚུལ་ལ་ནི་ཆུ་ཚགས་དང་རིལ་བ་སྤྱི་བླུགས་དང་
མཐང་གོས་དང་བཅས་པའི་བླ་གོས་ཀྱང་བྱིན་ཏེའོ། །གལ་ཏེ་བསྙེན་པར་རྫོགས་པར་

འདོད་པ་ཞིག་ཡིན་ན་ཡོ་བྱད་ལྔའོ། །བསྙེན་པར་རྫོགས་པ་ལ་ཡང་ངོ་། །སེང་གེ་ལྟར་
གྱ་ཚོམ་མི་བྱའོ། །གནོད་པར་འགྱུར་བའི་ཁྲིམས་སུ་བྱ་བ་མི་བཅའོ། །ཞེས་གསུངས་ཏེ།
གནས་ཀྱིས་གནས་པ་ལ་ཇི་ལྟར་བྱ་སྙམ་ན། གནུས་པ་སློབ་མ་ཆད་པས་གཅུད་པར་འོས་
པ་གནས་ཀྱི་བླ་མས་ཆད་པས་མི་གཅད་པར་མི་བྱའོ། །ཆད་པ་དུ་ཡོད་ཅེ་ན། ཆད་པ་ནི་
ལྔའོ། ལྔ་གང་ཞེ་ན། ཕན་ཚུན་གཏམ་འདྲེ་བར་མི་བྱ་བ་སྟེ་ཚིག་མི་སྨྲ་བ་དང་།༡ མི་སྡུག་
པ་བསྒོམ་པ་ལ་སོགས་པའི་གདམས་ངག་མི་སྦྱིན་པ་དང་།༢ རྐང་པ་འཁྲུ་བ་ལ་སོགས་
པའི་བསྙེན་བཀུར་བྱེད་དུ་མི་གཞུག་པ་དང་ལས་བརྒྱ་རྩ་གཅིག་གི་ཆོས་གང་བྱེད་ཀྱང་
ལོངས་སྤྱོད་དུ་མི་གཞུག་པ་དང་ཁ་ཟས་དང་གོས་བདག་གིས་ཀྱང་མི་སྦྱིན་སློབ་མས་
འབུལ་ནའང་མི་ལེན་པ་སྟེ་ཟང་ཟིང་དག་གིས་ལོངས་སྤྱོད་དུ་མི་གཞུག་པ་དང་།༣ ཆོས་
ཉན་པ་དང་ཡི་གེ་ཀློག་པ་ལ་སོགས་པ་སློབ་མས་དགེ་བའི་ཕྱོགས་བརྩམས་པ་རྒྱུན་
བཅད་པ་དང་། ང་ལ་མ་གནས་པར་གུད་དུ་སོང་ཞིག་ཅེས་གནས་དགག་པར་བྱ་
བའོ།། །ཆད་པ་དེ་དག་གང་ལ་འོས་ཤེ་ན། དཀོན་མཆོག་གསུམ་ལ་དད་པ་ཁོང་ནསཾ་
མེད་པའི་མ་དད་པ་དང༌། དགེ་བ་ལ་མི་སྤྱོད་ཅིང་མི་དགེ་བ་ལ་སྤྱོད་པའམ་བྱ་བ་འདི་ལྟ་
བུ་ང་ལྟ་བུས་སྒྲུབ་མི་ནུས་སྙམ་ནས་སྒྱིད་ལུག་ཅིང་ཟ་ཞིང་ཉལ་ལ་ཕྱི་རོལ་སྐྱེལ་དུ་འགྲོ་
བའི་སྤྱོད་ལམ་ཙམ་བྱེད་པའི་ལེ་ལོ་ཅན་དང་། དགེ་བའི་ལས་སོགས་ལས་གང་རུང་བྱེད་
པར་སྒོ་བ་ལ་སླར་ལན་མང་དུ་ཟློག་ཅིང་ཚིག་རྩུབ་མོ་སྨྲ་བར་བྱེད་པའི་བཀའ་བློ་མི་བདེ་
བ་དང༌། དཀོན་མཆོག་གསུམ་དང་བླ་མ་ལ་བསྟི་སྟང་མེད་པར་འགྱིང་ཞིང་ཚུལཾ་ཁྲིམས་
རགས་པ་ཙམ་བསྲུང་བས་ཆོག་གི་ཕྲ་མོ་བསྲུང་ཅི་དགོས་ཞེས་དེ་དག་ལ་མ་གུས་པ་དང་།
སྲོག་གཅོད་པ་དང་རོལ་མོ་མཁན་དང་ཆང་འཚོང་བ་དང་རྐུན་མ་དང༌། སྨད་འཚོང་མ་
སོགས་སྡིག་པའི་གྲོགས་སྟེན་པར་བྱེད་པ་སྟེ། མ་དད་པ་སོགས་ལྔ་པོ་དེ་དག་གང་རུང་
གཅིག་དང་ལྡན་པ་ལ་ཆད་པ་ལྔ་པོ་དེ་དགུ་འོས་པ་ཉིད་དོ། །གནས་ཀྱིས་ཆད་པས་
བཅད་པ་དེ་དགེ་སློང་གཞན་གྱིས་ཁ་འདྲེན་པའམ་ལེན་པར་བྱེད་པ་ལ་དགེ་འདུན་དབྱེན་

དུ་གཏོགས་པའི་ཉེས་པ་སྦོམ་པོར་འགྱུར་རོ། །གནས་པ་དེ་བསླབ་པ་ལས་བབས་ཀྱིས་
དོགས་ནས་སླར་སྡུམ་འདོད་པ་ཡིན་ན་ཉེས་པ་མེད་དོ་ཞེས་བུ་ཊིཀ་ཏུ་འབྱུང་། ཆད་པས་
བཅད་པ་ན་བཟོད་པ་གསོལ་བའི་ཕྱིར་གུས་པར་མི་བྱེད་ན་ཆད་པའི་རྒྱུ་གཏོང་ཞིང་
བཟོད་པ་གསོལ་ཏེ་དྲང་པོར་བྱ་བའི་ཕྱིར་དགེ་སློང་ཆོས་ལ་མཁས་ཤིང་སྡུམ་བྱེད་ཚུལ་
སོགས་འཇིག་རྟེན་གྱི་ལུགས་ལཾ་མཁས་པའི་ཤེས་ཉེན་ཅན་བསྐོ་བར་བྱའོ། །བསྐོས་པ་
དེས་དེ་ལ་ཁྱོད་ཀྱིས་སྔོན་གྱི་ཉེས་པ་བོར་ལ་མཁན་པོ་ལ་བཟོད་པ་གསོལ་ཅིག་སོགས་
སྨྲས་ནས་གྲོས་གདབ་བོ། །ཆད་པ་གཅད་པའི་རྒྱུ་མ་དད་པ་སོགས་བཏང་སྟེ་ཉེས་པ་འཕྲོ་
བཅད་པ་གནས་ལ་བཟོད་པ་གསོལ་བར་བྱེད་པ་ལ་གནས་ཀྱིས་བཟོད་པར་བྱའོ། །དད་
པ་ལ་སོགས་པའི་ཡོན་ཏན་དང་ལྡན་པ་ཆད་པས་གཅད་པར་མི་འོས་པ་ལ་ཆད་པས་
གཅུད་པར་མི་བྱའོ། །ཆད་པའི་རྒྱུ་བཏང་ཞིང་བཟོད་པ་གསོལ་ཏེ་བཟོད་པ་བླང་བར་འོས་
པ་ལ་མི་བཟོད་པར་མི་བྱའོ། །རྒྱུ་བཏང་བ་བཟོད་པ་གསོལ་བར་བྱེད་པ་ལ་བཟོད་པར་
བྱའོ་ཞེས་པ་དང་འདི་གཉིས་ཀྱི་ཁྱད་པར་ནི། སྔ་མས་བཟོད་པ་བླང་བ་ཙམ་དུ་བསྟན་ལ་
འདིས་བཟོད་པ་བླང་བ་དེ་སྒྲུབ་པའི་བསླབ་བྱར་བསྟན་ཏོ། །འདིའི་ཐད་ཀྱི་འགྲེལ་ཆུང་
ལས་ཀྱང་། དེ་སྔོན་གྱི་ཉེས་པ་གཏོང་ཞིང་འཆགས་སུ་འོང་སྟེ་བཟོད་པར་བྱ་བའི་རིགས་
པ་ལ་བཟོད་པར་མ་བྱས་ན་ཉེས་བྱས། ཞེས་གསུངས་སོ། །བཟོད་པ་བླང་བར་མི་འོས་པ་
སྟེ་རྒྱུ་མ་བཏང་བའམ་བཟོད་གསོལ་མི་བྱེད་པ་ལ་བཟོད་པར་མི་བྱའོ། །དེ་ནི་ཧ་ཅང་ལང་
དུ་སོང་བ་སྤང་པའི་ཕྱིར་ཞེས་ཊཱི་ཀ་ལས་གསུངས་ཏེ་ངན་ལང་དུ་ཤོར་བ་སྤང་བའི་ཕྱིར་རོ་
ཞེས་པའི་དོན་ནོ། །ཆད་པ་བཅད་པ་དང་དགེ་སློང་ཤེས་ཉེན་ཅན་བསྐོས་པས་བཟློག་
ཀྱང་དྲང་པོར་མི་བྱེད་པ་ཉིད་ཡིན་ན། རང་གི་གནས་ཁང་ནས་བསྐྲད་པར་བྱའོ། །དགེ་
འདུན་གྱི་གཙུག་ལག་ཁང་ནས་ནི་མ་ཡིན་ཏེ། ལུང་ཕྲན་ཚེགས་ལས། དགེ་སློང་གང་ཟག་
ནི་རང་གི་གནས་ཁང་ལ་དབང་གི་དགེ་འདུན་གྱི་གཙུག་ལག་ཁང་ལ་ནི་མ་ཡིན་ནོ། །ཞེས་
གསུངས་སོ། །ཡོ་བྱད་མེད་པར་བསྐྱེད་དམ་ཞེ་ན། དགེ་ཚུལ་ལ་ནི་ཆུ་ཚགས་དང་རིལ་བ་

སྤྱི་བླུགས་དང་མཐང་གོས་དང་བཅས་པའི་བླ་གོས་ཀྱང་བྱིན་ཏེ་བསྐྲད་པར་བྱའོ། །ཡོ་
བྱེད་མ་ལུས་པར་སྦྱིན་པར་མི་བྱ་སྟེ། འགྲེལ་ཆུང་ལས། དགེ་སྦྱོང་ཉིད་ལ་རྫས་མང་པོ་
ཞིག་ཡོད་དུ་ཟིན་ཀྱང་མི་བྱིན་པར་སླར་འོང་བའི་ཕྱིར་གཏར་གཞག་གོ །ཕྱིར་མ་འོངས་ཏེ་
ཐལ་བྱུང་བཞག་ཀྱང་རྐུ་སེམས་མེད་ཀྱི་འོང་བའི་ཕྱིར་གཏར་བཞག་པས་ཉེས་མེད་དོ། །
ཞེས་གསུངས་སོ། །གལ་ཏེ་བསྐད་བྱ་དགེ་ཚུལ་དེ་བསྙེན་པར་རྫོགས་པར་འདོད་པ་ཞིག་
ཡིན་ན་ཆོས་གོས་གསུམ་དང་གདིང་བ་དང་ལྷུང་བཟེད་བཅས་ཡོ་བྱད་ལྔ་བྱིན་ཏེ་བསྐྲད་
པར་བྱའོ། །ཆུ་ཚགས་ཀྱང་སྦྱིན་པར་བྱ་བ་ཡིན་ཏེ། འདིར་མ་སྨོས་པ་ནི་མདོ་སྔ་མར་སྨོས་
པས་གྲུབ་པ་ཡིན་ནོ། །དེས་ན་ཡོ་བྱད་དྲུག་པོ་དག་སྦྱིན་པར་བྱའོ། །བསྐྱེད་བྱ་བསྙེན་པར་
རྫོགས་པ་ལ་ཡང་ངོ་སྟེ་ཡོ་བྱད་དྲུག་བྱིན་ཏེ་བསྐྲད་པར་བྱའོ་ཞེས་པའོ། །དེ་ལྟར་བསྐྲད་པ་
ན། དེ་རྣམ་པ་ཐམས་ཅད་དུ་བླང་བར་མི་བྱའམ་ཞེ་ན། སེང་གེ་རྣམས་ཀྱིས་ཟས་སྤངས་པ་
ནམ་ཡང་ཕྱིར་མི་ལེན་པ་ལྟར་སློབ་མ་བསྐྱེད་པ་ལ་ཕྱིས་ནམ་ཡང་སློབ་མར་མི་བྱའོ་ཞེས་
རེ་བ་བཅད་པའི་གྱུ་ཚོམ་མི་བྱ་སྟེ་དྲང་པོར་གྱུར་ན་ཕྱིར་བླང་བར་བྱའོ། །སངས་རྒྱས་ཀྱི་
བསྟན་པ་སྤྱི་ལ་མི་ཕན་ཞིང་གང་ཟག་སྒོས་ལ་གནོད་པར་འགྱུར་ལ་དེ་ལྟར་མ་བྱས་ནའང་
ཉེས་པ་མེད་པ་དཔེར་ན་ཞག་གཅིག་ཀྱང་གནས་མེད་དུ་མི་འདུག་པ་ལྟ་བུའི་གནོད་པར་
འགྱུར་བའི་ཁྲིམས་སུ་བྱ་བ་མི་བཅུའོ། །གསུམ་པ་ཐུན་མོང་དུ་ཇི་ལྟར་བྱ་བ་ནི། ཁའི་
གནས་པ་ཉིད་ནི་མ་བཀྲུས་པ་ཉིད་ཡིན་ནོ། །སོ་ཤིང་དབེན་པར་དོར་རོ། །བཤང་གཅི་བྱ་
བ་ཡང་ངོ་། །ལོངས་སྤྱད་དུ་རུང་བའི་ཤིང་ངམ་རྩིག་པའི་དྲུང་དུ་མི་དོར་རོ། །དེའི་ཚད་ནི་
སོར་བཅུ་གཉིས་མན་ཆད་སོར་བརྒྱད་ཡན་ཆད་དོ། །བད་ཀན་མང་བའི་ནི་མེད་ན་སོར་
བཞི་ལས་ལྷག་པ་ཡན་ཆད་དོ། །གནས་ཁང་དུ་ཆོལ་ཟངས་ཀྱི་ནང་དུ་སོ་ཤིང་དོར་བ་ལ་
མི་རིགས་པ་མེད་དོ། །དེ་ལ་ཝ་ཁ་ཡང་མི་དབེན་པར་མི་འགྱུར་རོ། །དེར་ཁྲུ་གང་ཁོར་
ཡུག་ཏུ་རྣམ་པ་དེ་ལྟ་བུ་བྱུར་རུང་བ་ཉིད་དོ། །དེའི་རྗེས་ལ་ལྕེ་བཞར་བར་བྱའོ། །ལྕེ་བཞར་
ཉེ་བར་གཞག་པར་བྱའོ། །ཁབ་ཀྱི་རྫས་དག་ལས་སོ། །དོན་འདི་ལ་སོ་ཤིང་གི་ཚལ་པ་

རུང་ངོ་། །དེ་མི་རྣོ་བར་བྱ་བའི་ཕྱིར་གཅིག་གིས་གཅིག་དྲུད་པར་བྱའོ། །མི་རྣོ་བས་སོ་དང་
ལྕེ་དང་རྣ་བ་དྲུད་བཞར་བྱའོ། །དལ་གྱིས་མ་ཡིན་པར་མི་བྱའོ། །དེ་དག་གི་ཤ་ལ་མི་
གནོད་པར་རོ། །སོ་དང་ལྕེ་གཉིས་ཀྱི་དྲུད་བཞར་གྱི་ཕྱོགས་ཁའི་དྲི་མས་གོས་པ་མ་
བཀྲུས་སམ་སས་མ་བསྐུས་པར་མི་དོར་རོ། །སྒྲ་མ་བྱས་པར་མི་དོར་རོ། །དེ་ནི་དཔེ་ཡིན་
ནོ། །བཤང་བ་དང་གཅི་བ་དང་མཆིལ་མ་དང་སྣབས་དང་སྐྱུགས་པ་དང་རླུགས་པ་དང་
གཞན་དག་ཀྱང་ངོ་། །དེ་ལས་བྱི་དོར་འབྱུང་བ་བཞིན་དུ་འདག་རྫས་དང་ལྕི་བ་ལས་ཀྱང་
ངོ་། །ཞེས་གསུངས་ཏེ། མཚན་མོ་ཉལ་བས་ཁའི་ནང་ན་བད་ཀན་གྱི་ལྗན་ལྗིན་གནས་པ་
ཉིད་ནི་མ་བཀྲུས་པ་སྦགས་པ་ཉིད་ཡིན་ནོ། །དེས་ན་སོ་ཤིང་ལ་སོགས་པས་ཁ་མ་སྦྱངས་
ཀྱི་བར་དུ་རེ་ཞིག་ཕྱག་འཚལ་བ་དང་བཟའ་བ་ལ་སོགས་པ་མི་བྱའོ། །སོ་ཤིང་གིས་
དབེན་པར་ཁ་སྦྱངས་ཤིང་དབེན་པར་དོར་རོ། །བཤང་གཅི་བྱ་བ་ཡང་ངོ་སྟེ་དབེན་པར་
བྱའོ། །སྐྱེ་བོ་མང་པོས་ལོངས་སྤྱད་དུ་རུང་བའི་ཤིང་ངམ་རྩིགཾ་པའི་དྲུང་དུ་སོ་ཤིང་དང་
བཤང་གཅི་མི་དོར་རོ། །སོ་ཤིང་དེའི་སྲིད་ཀྱི་ཚད་ནི་སོར་བཅུ་གཉིས་མོན་ཆད་སོར་
བརྒྱད་ཡན་ཆད་དོ། །དེའི་དམིགས་བསལ་གང་ཟག་བད་ཀན་མང་བའི་སོ་ཤིང་ནི་སོ་
ཤིང་དཀོན་ཏེ་སོར་བརྒྱད་ཡན་ཆད་མང་པོ་མེད་ན་སོར་བཞི་ལས་ལྷག་པ་སོར་ཕྱེད་དང་
ལྔ་ཡན་ཆད་དོ། །གནས་ཁང་དུ་སོ་ཤིང་དོར་བ་ལ་མི་རིགས་པར་དོགས་པ་བསལ་བའི་
ཕྱིར། གནས་ཁང་དུ་ཆོལ་ཟངས་ཀྱི་ནང་དུ་སོ་ཤིང་དོར་བ་ལ་མི་རིགས་པའམ་ཚུལ་དང་
མི་མཐུན་པ་མེད་དོ། །སོ་ཤིང་དབེན་པར་དོར་རོ་ཞེས་སྨྲས་ན་སོ་ཤིང་དོར་བ་དེ་ལ་ཝ་ཁ་
ཡང་མི་དབེན་པར་མི་འགྱུར་རོ་སྟེ་ཝ་ཁར་སོ་ཤིང་དོར་ནའང་དབེན་པར་དོར་བ་ཉིད་
ཡིན་ནོ། །ཝ་ཁ་དེར་ཁྲུ་གང་ཁོ་ར་ཁོར་ཡུག་ཏུ་སོ་ཤིང་དོར་བ་དང་རྐང་པ་བཀྲུ་བ་ལ་
སོགས་པ་རྣམ་པ་དེ་ལྟ་བུ་བྱར་རུང་བ་ཉིད་དོ། །ཁྲུ་གང་གི་ཁོར་ཡུག་ལས་ལྷག་པར་ནི་སོ་
ཤིང་དོར་བ་ལ་སོགས་པ་མི་བྱའོ། །སོ་ཤིང་དོར་བ་དེའི་རྗེས་དེ་མ་ཐག་ལ་ལྕེ་བཞར་བར་
བྱའོ། །ཅི་ཞིག་གིས་བཞར་བར་བྱ་ཞེ་ན། ལྕེ་བཞར་ཉེ་བར་གཞུག་པར་བྱ་སྟེ་ལྕེ་བཞར་

བཅང་བར་བྱའོ། །རྒྱུ་ཅི་ལས་བྱས་པ་ཞེ་ན། ཁབ་ཀྱི་རྫ་ས་ར་གན་དང་ཟངས་དང་ཁར་བ་
དང་ལྕགས་དག་ལས་སོ་སྟེ་དེ་དག་ལས་བྱའོ་ཞེས་པའོ། །གསེར་དངུལ་ལ་སོགས་པ་
རིན་པོ་ཆེ་ལས་ལྕེ་བཞར་མི་བྱའོ་ཞེས་མདོ་འདིའི་ཤུགས་ཀྱིས་བསྟན་ཏོ། །ལྕེ་བཞར་མེད་
ན། ལྕེ་བཞར་བའི་དོན་འདི་ལ་སོ་ཤིང་བཤིག་པ་དག་གི་ཚལ་པ་ཡང་རུང་ངོ༌། །སོ་ཤིང་
གི་ཚལ་པ་དེ་ཧ་ཅང་ཟུར་མི་རྣོ་བར་བྱ་བའི་ཕྱིར་ཕན་ཚུན་གཅིག་གིས་གཅིག་ལ་དྲུད་པར་
བྱའོ། །སོའི་རྩ་བའི་ཤ་སོགས་ལ་མི་གནོད་པར་བྱ་བའི་ཕྱིར་ཟུར་མི་རྣོ་བས་སོ་དྲུད་པ་
དང་ལྕེ་བཞར་བ་དང་རྣ་བ་དྲུད་བཞར་བྱའོ། །རྣོན་པོས་ནི་དྲུད་བཞར་མི་བྱའོ། །མི་རྣོ་
བས་ཀྱང་དལ་གྱིས་མ་ཡིན་པར་སོ་ལ་སོགས་པ་དྲུད་བཞར་མི་བྱའོ། །ཇི་ལྟར་དལ་བུས་
བྱ་ཞེ་ན། སོ་ལ་སོགས་པ་དེ་དག་གི་ཤུ་རྙིལ་ལ་སོགས་པ་མི་གནོད་པར་དྲུད་པ་དང་
བཞར་རོ། །སོ་ཤིང་དོར་བའི་ཞར་ལ་སོ་དང་ལྕེ་གཉིས་ཀྱི་དྲུད་བཞར་གྱི་དབུས་ཀྱིས་ལྕེ་
བཞར་བ་དང་རྩེ་མོས་སོ་དྲུད་པའི་ཕྱོགས་ཁའི་དྲི་མས་གོས་པ་དེ་ཆུས་མ་བཀྲུས་སམ་ཆུ་
མེད་ན་སས་མ་བསྐུས་པར་མི་དོར་རོ། །སེ་གོལཾ་དང་ལུད་པ་ལ་སོགས་པའི་སྒྲ་མ་བྱས་
པར་སོ་ཤིང་མི་དོར་རོ། །སྒྲ་མ་བྱས་པར་སོ་ཤིང་མི་དོར་བ་དེ་ནི་དཔེའམ་མཚོན་པ་ཙམ་
ཡིན་ནོ། །མཚོན་པའི་དོན་ནི་གང་དང་གང་ཞེ་ན། བཤང་བ་དང་གཅི་བ་དང་མཆིལ་མ་
དང་སྣབས་དང་གྱེན་དུ་སྐྱུགས་པ་དང་ཟས་མ་ཞུ་བར་ཐུར་དུ་བླུགས་པ་དང་དེ་རྣམས་
ལས་གཞན་བོང་རྡོ་ལ་སོགས་དོར་བར་བྱ་བ་དག་ཀྱང་ངོ་སྟེ་སྒྲ་མ་བྱས་པར་མི་དོར་རོ། །
ཊི་ཀ་ལས། རླུགས་པ་ཡིན་ལ་བཤང་བ་མ་ཡིན་པ་ནི་འདི་ལྟ་སྟེ། དཔེར་ན། འཁྲུ་བ་ཅན་
གྱིས་ཇི་ལྟར་ཟོས་པ་དེ་བཞིན་དུ་ཐུར་དུ་བླུགས་པ་ལྟ་བུའོ། །ཞེས་གསུངས། སོ་ཤིང་དེ་
ལས་སོ་ལ་སོགས་པའི་བྱི་དོར་འབྱུང་བ་བཞིན་དུ་སྲན་ཕྱེ་ལ་སོགས་པའི་འདག་རྫས་དང་
བ་ལང་གི་ལྕི་བ་སྐམ་པོ་ལས་ཀྱང་བྱི་དོར་འབྱུང་ངོ༌། །སོ་ཤིང་མ་རྙེད་ན་འདག་རྫས་དང་
བ་ལང་གི་ལྕི་བ་ལས་ཀྱང་ཁ་སྦྱང་བར་བྱའོ་ཞེས་ལུང་ལས་གསུངས་སོ། །བཞི་པ་གནས་
པས་གནས་ལ་བསྙེན་བཀུར་ཇི་ལྟར་བྱ་བ་ལ་བཞི། དངོས་དང༌། ཞར་བྱུང་ཐུན་མོང་གི་
བཞར་རོ། །སོ་ཤིང་སྡོམ་པ་དེ་དག་གི་ཤ་རྩིལ་ལསྙད་བཞར་མི་བྱའོ། །ཇི་ལྟ་

བྱ་བ་ཇི་ལྟར་སྒྲུབ་པ་དང༌། སླར་ཡང་གནས་པས་གནས་ལ་བསྙེན་བཀུར་དང་རིམ་གྲོ་
གུས་པར་སྒྲུབ་པ་དང་། རང་གཞན་ཉམས་པ་སྲུང་ཞིང་དགེ་བ་འཕེལ་བར་བྱེད་པའོ། །
དང༌ པོ་ནི། ལུས་ཀྱི་བྱ་བ་བསྒྲུབས་མ་ཐག་ཏུ་མཆོད་རྟེན་ལ་ཕྱག་བྱའོ། །གནས་པས་
བསྒྲུབ་པའི་དབང་དུ་བྱས་ཏེ་དེ་ནས་དེ་མ་ཐག་ཏུ་སྔར་སོང་སྟེ་ཕྱག་བྱའོ། །བསྙུན་གསོལ་
ལོ། །འདག་རྫས་དང་སོ་ཤིང་དབུལ་ལོ། །ཚང་མང་བལྟས་ཏེ་བརྗོད་པར་བྱའོ། །དགའ་
བ་བསྟབ་པ་ཉིད་དུ་ཡིད་ལ་བྱའོ། །ལྷུང་བཟེད་བཀྲུ་བར་བྱའོ། །གལ་ཏེ་བསོད་སྙོམས་
པ་ཞིག་ན་གསིལ་བྱེད་ཀྱང་ངོ་། །གལ་ཏེ་དགོས་པ་ཡོད་ན་ཆུ་ཚགས་ཀྱང་ངོ༌། །གལ་ཏེ་
དེ་ཡང་ཡིན་ན་ཞུ་བར་བྱའོ། །གལ་ཏེ་བཟོད་ཅིང་འདོད་ན་དེ་ཉིད་དང་ལྷན་ཅིག་ཏུ་འཇུག་
པར་བྱའོ། །ཉམ་ང་བ་ལ་སོགས་པར་མདུན་དུ་འགྲོ་བར་བྱའོ། །བསོད་པ་ཞིག་ན་དེ་ལ་
བདར་བར་བྱའོ། །གལ་ཏེ་མ་འགྲོགས་ན་འོངས་ནས་བསྟན་པར་བྱའོ། །ཆེས་མཆོག་ཏུ་
གྱུར་པ་དབུལ་བར་བྱའོ། །དེས་ཐམས་ཅད་ལ་ཚོད་རིག་པར་བྱའོ། །ཆུ་སྣོད་དགང་བར་
བྱའོ། །དུས་བརྗོད་པར་བྱའོ། །ཟན་ཟོས་ནས་ལྷུང་བཟེད་ལ་སོགས་པ་བཀྲུ་བར་བྱའོ། །
དེ་དག་གཞག་པར་བྱའོ། །མཆོད་རྟེན་ལ་ཕྱག་འཚལ་བ་ན་འདག་རྫས་དང་ཆུ་ལ་སོགས་
པ་དབུལ་ལོ། །རྐང་པ་བཀྲུ་བར་གཏོགས་པ་ལ་ནན་ཏན་བྱའོ། །མལ་དང་སྟན་བཤམ་
པར་བྱའོ། །ཤམ་ཐབས་ཀྱི་གཟན་དབུལ་བར་བྱའོ། །ཤམ་ཐབས་བླང་བར་བྱའོ། །རྐང་
པའི་ཆུ་དང་རྟེན་དང་ཆོལ་ཟངས་དབུལ་བར་བྱའོ། །མཆིལ་ལྷམ་གཉིས་ཕྱིའོ། །སྒྲུབ་
པར་བྱེད་པ་ཉིད་དུ་མ་བསྐོས་པར་ཕུགས་མ་ཐོགས་པ་མཐོང་ན་ལས་ཆུང་བར་བྱའོ། ། །
གོས་འཚེམ་པ་ཉིད་དུ་མ་བསྐོས་པར་ཁབ་ཐོགས་པ་ཡང་ངོ་། །རུང་བར་བྱ་བ་དང་སྔོ་ཆུང་
དུ་བརྔ་བ་དང་མེ་ཏོག་དང་འབྲས་བུ་བཏོག་པ་དང་། སོ་ཤིང་ཉེ་བར་བསྒྲུབ་པ་ལ་སོགས་
པར་ཡང་དགེ་ཚུལ་བསྐོའོ། །ཞེས་གསུངས་ཏེ། ཁྲུས་བྱས་ཤིང་སོ་ཤིང་དོར་བའི་ལུས་ཀྱི་
བྱ་བ་བསྒྲུབས་མ་ཐག་ཏུ་མཆོད་རྟེན་ལ་ཕྱག་བྱའོ། །གནས་པས་བྱ་བ་བསྒྲུབ་དགོས་
པའི་དབང་དུ་བྱས་ཏེ། འདི་ནས་བཟུང་འོག་ཏུ་གནས་ཀྱི་འོས་ངེས་པར་ཤེས་པར་བྱས་

ནས་ཞེས་པ་ཡན་ཡིན་ལ། དམིགས་བསལ་ནི་དེས་ཐམས་ཅད་ལ་ཚོད་རིག་པར་བྱའོ། །
ཞེས་དང༌། སྒོ་གླེགས་ལ་བརྡབས་པས་ཞེས་པ་ལ་སོགས་པ་མདོ་བཞིའོ། །ལུས་ཀྱི་བྱ་བ་
བསྒྲུབས་མ་ཐག་མཆོད་རྟེན་ལ་ཕྱག་འཚལ་བ་དེ་ནས་དེ་མ་ཐག་ཏུ་གནས་པས་གནས་ཀྱི་
དྲུང་དུ་སྔར་སོང་སྟེ་གནས་ལ་ཕྱག་བྱའོ། །འདི་ནི་ཚིགས་ལེའུརཾ་བྱས་པ་ལྔ་བཅུ་པར།
གདོང་དང་སོ་ཡི་དྲི་བཀྲུས་ནས། །རྫོགས་སངས་རྒྱས་ལ་གུས་ཕྱག་འཚལ། །བླ་མ་
གནས་པའི་སྒོ་གླེགས་ལ། །ལག་པས་དལ་གྱིས་བརྡུང་བར་བྱ། །ཞེས་གསུངས་པ་བཞིན་
བླ་མ་དང་སློབ་མ་གཉིས་གནས་ཁང་ཐ་དད་པའི་དབང་དུ་བྱས་ནས་དང་པོར་རང་གི་
གནས་ཁང་ན་སངས་རྒྱས་ཀྱི་ཐུགས་རྟེན་ཡོད་ན་དེ་ལ་ཕྱག་འཚལ་བར་གསུངས་པ་ཡིན་
ལ། གལ་ཏེ་བླ་མ་དང་སློབ་མ་གནས་ཁང་གཅིག་ཡིན་ན་ནི་དང་པོར་བླ་མ་ལ་ཕྱག་
འཚལ་དགོས་ཏེ། ལུང་གཞི་ལས། རྒན་པ་དང་ནི་གཞོན་ཡང་རུང་། །གང་ལས་ཆོས་ནི་
རྣམ་ཤེས་པ། །དེ་ལ་ཐོག་མར་ཕྱག་བྱ་སྟེ། །ཟླ་བ་ཚེས་ལ་བྲམ་ཟེ་བཞིན། །ཞེས་གསུངས་
པ་དང་། ལུང་ལས། ནང་པར་ལངས་ཏེ་མཁན་པོ་དང་སློབ་དཔོན་ལ་ཁམས་མཉམ་མམ་
ཞེས་དྲི་བར་བྱའོ་ཞེས་སོགས་ནས་ཁམས་མི་མཉམ་ན་སྨན་བླང་པ་དང༌། མཉམ་ན་
འདག་རྫས་དང་སོ་ཤིང་དབུལ་བ་སོགས་བྱས་ནས། དེ་ནས་མཆོད་རྟེན་ལ་ཕྱག་བྱ་ཞིང་
ཚངས་པ་མཚུངས་པར་སྤྱོད་པ་ལ་ཡང་ཅི་ནུས་སུ་ཕྱག་བྱའོ། །ཞེས་གསལ་བར་གསུངས་
སོ། །འོ་ན་རབ་ཏུ་འབྱིན་པའི་སྐབས་སུ་ལུང་གཞི་དང་ཀརྨ་ཤ་ཏཾ་ལས། དང་པོར་སྟོན་པ་
ལ་ཕྱག་འཚལ་དུ་གཞུག་གོ །དེའི་འོག་ཏུ་མཁན་པོ་ལ་ཕྱག་འཚལ་དུ་བཅུག་ནས་ཞེས་
གསུངས་པ་ཅི་ཞེ་ན་དེ་ནི་དམིགས་བསལ་ཡིན་པར་གསུངས་སོ། །ཕྱག་འཚལ་ནས་
དགུང་ལ་སྐུ་ཁམས་བདེའམ་ཞེས་བསྙུན་གསོལ་ལོ། །གནས་པས་གནས་དེ་ལ་ཁྲུས་བྱེད་
པའི་འདུག་རྫས་དང་སོ་ཤིང་དབུལ་ལོ། །ཆུ་ལ་སོགས་པ་ནི་མ་བསྟན་ཀྱང་གྲུབ་པའི་
ཕྱིར་མ་སྨོས་སོ། །གནས་དེ་ཟས་བསོད་སྙོམས་ལ་བསྟེན་པ་ཞིག་མིན་ན་གནས་པས་ཚང་
མང་སྟེ་ཐབ་ཚང་ངམ་ཇ་ཁང་དུ་བཟའ་བ་དང་བཏུང་བ་གང་སྟ་གོན་དགོས་བལྟས་ཤིང་

བརྟགས་ཏེ་དེ་ནས་གནས་ལ་བརྗོད་པར་བྱའོ། །བརྗོད་པ་ན་གནས་ཀྱི་བླ་མས་བཟའ་བ་
དང་བཏུང་བའི་དངོས་པོ་གང་ལ་དགའ་བ་སྟོན་པར་བྱེད་ན་དེའི་ཚེ་དགའ་བ་དེ་བསྟབ་པ་
ཉིད་དུ་བྱའོ་སྙམ་དུ་ཡིད་ལ་བྱའོ། །དེ་བསྟབ་པར་ཡང་བྱའོ། །གནས་ཀྱི་ལྷུང་བཟེད་དེ་
ཟན་ཟ་བའི་མདུན་ལོགས་སུ་གནས་པས་བཀྲུ་བར་བྱའོ། །གལ་ཏེ་གནས་ཀྱི་བླ་མ་དེ་
བསོད་སྙོམས་པ་ཞིག་ཡིན་ན་སྒྲ་སི་ལི་ལི་བྱེད་པས་གསལ་བྱེད་ཀྱང་ངོ་སྟེ་མཁར་སིལ་
གནས་པས་བྱི་དོར་བྱའོ་ཞེས་པའོ། །གལ་ཏེ་སླར་གནས་སུ་མི་འཁོར་ནས་དེར་ཆུ་བཙག་
པར་བྱ་དགོས་པ་ཡོད་ན་ཆུ་ཚགས་ཀྱང་ངོ་སྟེ་གནས་པས་བྱི་དོར་བྱའོ། །གལ་ཏེ་གནས་
པ་སློབ་མ་དེ་ཡང་བསོད་སྙོམས་པ་ཞིག་ཡིན་ན་ལྷན་ཅིག་ཏུ་བསོད་སྙོམས་ལ་འཇུག་པར་
བགྱིའམ་འོན་ཏེ་སོ་སོར་འཇུག་ཅེས་གནས་ལ་ཞུ་བར་བྱའོ། །གལ་ཏེ་གནས་དེ་གནས་པ་
དང་ལྷན་ཅིག་ཏུ་བསོད་སྙོམས་ལ་འཇུག་པར་བཟོད་ཅིང་འགྲོགས་པར་འདོད་ན་གནས་
དེ་ཉིད་དང་ལྷན་ཅིག་ཏུ་བསོད་སྙོམས་ལ་འཇུག་པར་བྱའོ། །ཉམ་ང་བ་ཁྱིས་ཟ་བ་དང་
གླང་པོ་ཆེ་ལ་སོགས་པ་དང་འཕྲད་པའམ། གཡང་ས་ལ་སོགས་པར་གནས་པ་སློབ་མ་
མདུན་དུ་འགྲོ་བར་བྱའོ། །དེ་ནི་ཕྱི་བཞིན་འབྲང་བའི་དགེ་སྦྱོང་མདུན་དུ་འགྲོ་བར་མི་
བྱའོ་ཞེས་པའི་དམིགས་བསལ་ཡིན་ནོ། །དཔོན་སློབ་གཉིས་འགྲོགས་ཏེ་བསོད་སྙོམས་
བླང་པའི་ཚེ་ཁྱིམ་པས་ཁ་ཟས་བསོད་པ་བཟང་བ་ཞིག་ཁྱེར་ཏེ་གནས་པ་ལ་སྟོབ་ན་
གནས་འདི་ལ་ཕུལ་ཅིག་ཅེས་གནས་དེ་ལ་བདར་བར་བྱའོ། །བདར་བ་ནི་སྟེར་བའམ་
སྦྱིན་པའི་དོན་ལ་འཇུག་གོ །གལ་ཏེ་གནས་དང་གནས་པ་གཉིས་མ་འགྲོགས་པར་
བསོད་སྙོམས་ལ་ཞུགས་ན་གནས་པས་བསོད་སྙོམས་བླངས་ཏེ་ཕྱིར་འོངས་ནས་གནས་
ལ་བསོད་སྙོམས་དེ་བསྟན་པར་བྱའོ། །བཟའ་བ་དང་བཅའ་བ་ཆེས་མཆོག་ཏུ་གྱུར་པ་
བཟང་པོ་ཞིག་གནས་པས་རྙེད་ན་གནས་ལ་འདི་བཞེས་ཤིག་ཅེས་དབུལ་བར་བྱའོ། ། །
གནས་དེས་གནས་པས་ཟས་བསོད་པ་བསྟབས་པ་འབའ་ཞིག་ཏུ་མ་ཟད་བྱ་བ་ཐམས་
ཅད་ལ་གནས་པ་ལ་མི་གནོད་པ་དེ་ལྟར་ཚོད་རིག་པར་བྱའོ། །གནས་ཀྱི་བླ་མའི་ཆུ་སྣོད་

རིལ་བ་སྤྱི་བླུགས་ལ་སོགས་པ་གནས་པས་དགུང་བར་བྱའོ། །གདུགས་ཚོད་ལ་བབ་བོ་
ཞེས་ཟན་གྱི་དུས་གནས་པས་བརྗོད་པར་བྱའོ། །གནས་ཀྱིས་ཟན་ཟོས་ནས་ལྷུང་བཟེད་
དང་ལྷུང་བཟེད་ཆུང་ངུ་དང་ཁ་གཟར་ལ་སོགས་པ་གནས་པས་བཀྲུ་བར་བྱའོ། །བཀྲུས་
པའི་ལྷུང་བཟེད་ལ་སོགས་པ་དེ་དག་རང་རང་གི་གནས་སུ་གཞུག་པར་བྱའོ། །གནས་
མཆོད་རྟེན་ལ་ཕྱག་འཚལ་བ་ན་ཁྲུས་བྱས་ཏེ་ཕྱག་བྱ་དགོས་པས་ན་གནསཾ་པས་འདུག་
རྫས་དང་ཆུ་ལ་སོགས་པ་གནས་ལ་དབུལ་ལོ། །མཆོད་རྟེན་གྱི་བྱི་དོར་བྱེད་པ་ན་ཕྱགས་
མ་སོགས་ཀྱང་དབུལ་ལོ། །གནས་ཀྱི་རྐང་པ་བཀྲུ་བར་གཏོགས་པ་རྐང་པ་ལ་བསྐུ་མཉེ་
དང་དྲིལ་ཕྱིས་བྱ་བ་སོགས་ལ་གནས་པས་ནན་ཏན་བྱའོ། །གནས་ཀྱི་བླ་མ་གཟིམ་སའི་
མལ་དང་འདུག་སའི་སྟན་གནས་པས་བཤུམ་པར་བྱའོ། །གནས་ཀྱི་བླ་མ་ནུབ་མོ་ཉལ་
ཁར་མཚན་མོའི་གོས་ཤམ་ཐབས་ཀྱི་གཟུན་ཏེ་སྨདཾ་དཀྲིས་དབུལ་བར་བྱའོ། །ཤེར་
འབྱུང་གི་འགྲེལ་པའི་མདོ་རྩ་བ་དང་། འགྲེལ་ཆུང་གི་མདོ་རྩ་བ་གཉིས་ཆར་ནས་སྨད་
དཀྲིས་དབུལ་ཞེས་འབྱུང་ངོ༌། །ཤམ་ཐབས་ཀྱི་གཟན་ཕུལ་བའི་རྗེས་སུ་ཉིན་མོའི་གོས་
ཤམ་ཐབས་བླང་ཞིང་རང་གི་གནས་སུ་གཞག་པར་བྱའོ། །ཤམ་ཐབས་ནི་ཉིན་མོའི་གོས་
ཏེ། ལུང་ལས་སྔ་དྲོ་ཤམ་ཐབས་བགོས་ནས་ཞེས་གསུངས་པའི་ཕྱིར་རོ། །ཉལ་ཁར་
གནས་ཀྱི་རྐང་པ་བཀྲུ་བའི་ཆུ་དང་རྐང་པ་འཇོག་སའི་རྐང་རྟེན་གྱི་ཤིང་དང་རྐང་ཁྲུས་ཀྱི་
སྣོད་ཆོལ་ཟངས་གནས་པས་དབུལ་བར་བྱའོ། །གནས་ཀྱི་མཆིལ་ལྷམ་གཉིས་གནས་
པས་ཕྱི་བར་བྱའོ། །གནས་དེ་དགེ་འདུན་གྱི་ཕྱག་བདར་སོགས་སྒྲུབ་པར་བྱེད་པ་སྤོ་མགུ་
སྤྱོད་པ་ལྟ་བུའམ་གཙུག་ལག་ཁང་སྐྱོང་ཉིད་དུ་བསྐོས་ན་རང་ཁོ་ནའི་ལས་ཡིན་ལ་དེར་མུ་
བསྐོས་པར་ཕྱགས་མ་ཐོགས་པ་མཐོང་ན་གནས་པ་དེས་ངས་བྱའོ་ཞེས་ཕྱགས་མ་དེ་
བདག་གིས་བླང་བ་ལ་སོགས་པས་གནས་དེ་ལས་ཆུང་བར་བྱའོ། །མ་བྱས་ན་ཉེས་བྱས་
སོ། །རྣམ་འབྱེད་ལས། མཁན་པོ་དེ་མཁར་ལན་བྱེད་པར་བསྐོས་ན་ནི་ལྟུང་བ་མེད་དོ། །
ཞེས་དང་། དེའི་འགྲེལ་པ་ལས། མཁར་ལན་བྱེད་པར་བསྐོས་ན་ནི་ལྟུང་བ་མེད་དོ་ཞེས་

བྱ་བ་ནི་ཆད་པའི་ལས་ལ་སོགས་པ་བྱེད་ནའོ། །ཞེས་སོ། །མཁན་པོ་ན་རེ་ངའི་བསོད་
ནམས་ཀྱིས་སླའོ་ཟེར་ན་བཞག་ཀྱང་ཉེས་མེད་ཅེས་འགྲེལ་ཆུང་ལས་གསུངས་སོ། །ཡང་
གནས་དེ་དགེ་འདུན་གྱི་སྲ་བརྐྱང་འདིང་བར་བསྐོས་པ་སོགས་གོས་འཚེམ་པ་ཉིད་དུ་
བསྐོས་ན་རང་ཁོ་ནའི་ལས་ཡིན་ལ་དེ་ལྟར་མ་བསྐོས་པར་གནས་ཀྱི་བླ་མ་ཁབ་ཐོགས་པ་
ཡང་ངོ་སྟེ་མཐོང་ན་ལས་ཆུང་བར་བྱའོ་ཞེས་པའོ། །མ་བྱས་ན་ཉེས་བྱས་སོ། །གལ་ཏེ་
གནས་ཀྱི་བླ་མ་ཚེམ་དྲུབ་པར་བསྐོས་ན་ནི་ལྟུང་བ་མེད་དེ། རྣམ་འབྱེད་ལས། ཚེམ་དྲུབ་
པར་བསྐོས་ན་ནི་ལྟུང་བ་མེད་དོ། །ཞེས་སོ། །ཤིང་ཏོག་ལ་སོགས་པ་རུང་བར་བྱ་བ་དང་
མཆོད་རྟེན་ལ་སོགས་པ་ལ་སྔོ་ཆུང་ངུ་བརྔ་བ་དང་མེ་ཏོག་དང་འབྲས་བུ་བཏོག་པ་དང༌། །
ཤིང་ལྗོན་པ་ལས་སོ་ཤིང་གཅིག་པའི་བྱ་བ་ཉེ་བར་བསྒྲུབ་པ་ལ་སོགསཾ་པར་ཡང་དགེ་
ཚུལ་བསྐོའོ། །ཡང་ཞེས་པས་གནས་ཀྱི་ཆེད་དུ་མ་ཟད་དགེ་འདུན་གྱི་ཕྱིར་ཡང་གནས་
པའི་བྱ་བ་སྔར་བསྟན་པ་ཐམས་ཅད་དགེ་ཚུལ་བསྐོ་ཞིང་བྱེད་དུ་གཞུག་གོ་ཞེས་བསྟན་ཏོ། །
གཉིས་པ་ཞར་བྱུང་ཐུན་མོང་གི་བྱ་བ་ནི། སྒོ་གླེགས་ལ་བརྡབས་པས་ནང་ན་གནས་པ་ལ་
གོ་བར་བྱའོ། །དེ་ནི་དལ་བུས་དང་ཡུན་མི་རིང་བར་བྱའོ། །དེ་དྲག་ཏུ་མི་འཕུལ་ལོ། །
དལ་བུས་ཤེས་བཞིན་དུ་འཇུག་པ་དང་འབྱུང་བ་དང་སྒོ་སྐྱེས་ལ་མི་དྲུད་པར་བྱའོ། །ཞེས་
གསུངས་ཏེ། གནས་པ་སོགས་ཕྱི་ནས་གནས་ཁང་གི་ནང་དུ་འོང་བར་འདོད་པས་སྒོ་
གླེགས་ལ་ལག་པ་སོགས་ཀྱིས་བརྡབས་པས་གནས་ཁང་གི་ནང་ན་གནས་པ་ལ་གོ་བར་
བྱའོ། །སྒོ་གླེགས་ལ་བརྡབ་པ་དེ་ནི་སྒྲ་ཡིད་དུ་མི་འོང་བ་སྤང་བའི་ཕྱིར་དལ་བུས་བྱ་བ་
དང་དེའང་བརྡུང་པ་ཡུན་མི་རིང་བར་བྱའོ། །སྒོ་གླེགས་དེ་དྲག་ཏུ་མི་འཕུལ་ལོ། །དེའང་
དྲག་ཏུ་འཕུལ་ཏེ་སྒོ་མི་དབྱེའོ་ཞེས་པའི་དོན་ནོ། །ཧ་ཅང་མི་མགྱོགས་པར་དལ་བུས་
སེམས་རྣམ་པར་མ་གཡེངས་པའི་ཤེས་བཞིན་དུ་གནས་ཁང་ལ་སོགས་པའི་ནང་དུ་
འཇུག་པ་དང་ཕྱི་རོལ་ཏུ་འབྱུང་བ་དང་ཆོས་གོས་ལཾ་གནོད་པ་སྤང་བའི་ཕྱིར་ཆོས་གོས་སྒོ་
སྐྱེས་ལ་མི་དྲུད་པར་བྱའོ། །གསུམ་པ་སླར་ཡང་གནས་པས་གནས་ལ་བསྙེན་བཀུར་དང་

རིམ་གྲོ་གུས་པར་སྒྲུབ་པ་ནི། དེ་ལ་བཀུར་སྟི་བྱའོ། །བཞར་བར་བྱའོ། །དེ་དང་ཞེ་
འགྲས་པ་ལ་མི་བཞར་རོ། །དེ་ལ་ཁྲེལ་ཡོད་པར་བྱའོ། །དེའི་བྱ་བ་ལ་གྲིམ་པར་བྱ་བ་དང་།
གུས་པར་བྱས་ཏེ་བྱ་བ་དང་། མཛེས་པས་འཇུག་པར་བྱའོ། །ངོ་ཚ་དང་ལྡན་པ་དང་གུས་
པ་དང་བཅས་པ་དང་རྗེས་དང་བཅས་པ་དང་སེམས་དམའ་བ་དང་ཤེས་བཞིན་གྱིས་རང་
གི་དོན་མི་ཉམས་པར་བྱའོ། །དགེ་བ་གང་ཡིན་ཞེས་འཚོལ་བ་ཅན་དུ་བྱའོ། །ཞེས་
གསུངས་ཏེ། གནས་དེ་ལ་གནས་པས་གདན་སྟོབ་ཕྱག་བྱ་སོགས་ཀྱིས་བཀུར་སྟི་བྱའོ། །
གནས་དེ་ལ་གནས་པས་བཞུར་བར་བྱ་བ་སྟེ་ཐག་མི་རིང་བར་འདུག་པར་བྱའོ། །གནས་
དེ་དང་ཞེ་འགྲས་པ་ཉིད་ཀྱི་གང་ཟག་ལ་གནས་པས་རང་ཉིད་དེ་དང་ཐག་མི་རིང་བར་
བསྙེན་ཅིང་མི་བཞུར་རོ། །གནས་པས་རང་ཉིད་ཀྱིས་བྱ་བ་མི་ལེགས་པ་ཞིག་བྱས་ན་ངེས་
པར་གནས་ཀྱི་བླ་མས་ཐུགས་ཀྱིས་ཁྲེལ་འོང་སྙམ་པས་གནས་དེ་ལ་ཁྲེལ་ཡོད་པར་བྱའོ། །
རང་གི་རྣམ་བཤད་དང་ཊཱི་ཀ་ལས། དེའི་དོན་གནས་ལ་ངོ་ཚ་ཤེས་པ་དང་བཅས་པས་
གནས་པར་བྱའོ་ཞེས་གསུངས་སོ། །གནས་པས་གནས་དེའི་བྱ་བ་ཆོས་གོས་ཀྱི་ལས་ལ་
སོགས་པ་ཐམས་ཅད་ལ་ལེ་ལོ་མེད་པར་གྲིམ་པར་བྱ་བ་དང་། གནས་ཀྱི་ཆོས་གོས་ལ་
སོགས་པའི་ལས་ལ་གུས་པར་བྱས་ཏེ་བྱ་བ་དང༌། གནས་ཀྱི་བྱ་བ་ལ་འགྲོ་ལྡོག་སོགས་
བྱེད་པའི་ཚེ་སྤྱོད་ལམ་མཛེས་པས་འཇུག་པར་བྱའོ། །གནས་པས་གནས་ཀྱི་བྱ་བ་ལ་
བག་སྐྱོང་བ་ཞུམ་པར་བྱེད་པ་ངོ་ཚ་དང་ལྡན་པ་དང༌། དེའི་དབང་གིས་དམ་པ་མ་ཡིན་
པའི་ལས་ལ་མི་འཇུག་པའི་གུས་པ་དང་བཅས་པ་དང་། དེ་ལྟར་ཊི་ཀ་ལས། ངོ་ཚ་དང་
ལྡན་པའི་བྱེ་བྲག་ནི་གུས་པ་དང་བཅས་པ་ཡིན་མོད་ཀྱི་ཡུལ་ལ་འཇུག་པ་ཐ་དད་པས་སོ་
སོར་བསྟན་ཏེ། ངོ་ཚ་དང་ལྡན་པ་ནི་བག་སྐྱོང་བ་ཞུམ་པར་བྱེད་པ་ཡིན་ལ། གུས་པ་དང་
བཅས་པ་ནི་དེའི་དབང་གིས་དམ་པ་མ་ཡིན་པའི་ལས་ལ་མི་འཇུག་པའོ། །ཞེས་གསུངས་
སོ། །གནས་ཀྱི་བླ་མ་མཐོང་ན་ངག་གིས་གུས་པར་རྗེས་སུ་སྨྲ་བ་དང་བཅས་པ་དང་
གནས་ཀྱི་བྱ་བ་ལ་ང་རྒྱལ་དང་རྒྱགས་པ་བཅོམ་པས་སེམས་དམའ་བ་དང་། ཤེས་བཞིན་

གྱིས་རང་གི་དོན་བསམ་གཏན་དང་ཀློག་པ་ལ་སོགས་པ་མི་ཉམས་པར་བྱའོ། །བྱ་བ་
འདི་བྱས་ན་དགེ་བར་འགྱུར་རམ་འོན་ཏེ་མི་འགྱུར་སོགས་གནས་པས་བྱ་བ་ཐམས་ཅད་
ལ་དགེ་བ་གང་ཡིན་ཞེས་དགེ་བ་འཚོལ་བ་ཅན་དུ་བྱའོ། །འཇིག་རྟེན་གྱི་སྤྱོད་པ་ལ་གདུ་
བར་བྱ་བ་ནི་མ་ཡིན་ནོ་ཞེས་ཊཱི་ཀ་ལས་གསུངས་སོ། །གདུ་བ་ནི་ཆགས་ཤིང་དོན་དུ་
གཉེར་བའི་དོན་ནོ། །བཞི་པ་རང་གཞན་ཉམས་པ་སྲུང་ཞིང་དགེ་བ་འཕེལ་བར་བྱེད་པ་ནི།
ཉེས་བྱེད་ལ་འཇུག་ན་བཟློག་པར་བྱའོ། །དགེ་བ་མི་འཕེལ་ན་དེ་བྱེད་པ་གཞན་ལ་གཏད་
པར་གསོལ་བར་བྱའོ། །ཞེས་གསུངས་ཏེ། གནས་དེ་བསླབ་པ་ལས་གཡེལ་བ་སོགས་
ཉེས་པ་འབྱུང་བའི་བྱེད་པ་ལ་འཇུག་ན་གནས་པས་བཟློག་པར་བྱའོ། །གནས་དེ་ལ་
བརྟེན་པས་འཕྲལ་གྱི་བྱ་བ་ལ་སོགས་པས་གནས་པའི་དགེ་བ་བསམ་གཏན་དང་ཀློག་པ་
ལ་སོགས་པ་མི་འཕེལ་ན་དགེ་བ་འཕེལ་བ་དེ་བྱེད་པ་གནས་ཀྱི་སློབ་དཔོན་གཞན་ལ་
བདག་ཉིད་གཏད་པར་གསོལ་བར་བྱའོ། །ལྔ་པ་གནས་ཀྱིས་ཇི་ལྟར་བྱ་བ་ནི། གནས་ཀྱི་
འོས་ངེས་པར་ཤེས་པར་བྱས་ནས་གཏད་པར་བྱའོ། །སྡིག་པའི་གྲོགས་པོ་ལས་བཟློག་
པར་བྱའོ། །དགེ་བ་ལ་སྦྱར་བར་བྱའོ། །དེ་ཉེ་བར་བསྒྲུབ་པར་བྱའོ། །ལྟུང་བ་ལས་
བསླང་བ་དང་རྗེས་སུ་མཐུན་པའི་འཚོ་བའི་ཡོ་བྱད་བསྒྲུབ་པ་ལ་བརྩོན་པར་བྱའོ། །ཞེས་
གསུངས་ཏེ། གོང་དུ་སྨོས་པ་དེ་ལྟར་བདག་ཉིད་གཞན་ལ་གཏད་པར་གསོལ་བ་ན་
གནས་ཀྱིས་དྲི་བ་ལ་སོགས་པས་གནས་ཀྱི་འོས་སུ་རུང་མི་རུང་ངེས་པར་ཤེས་པར་བྱས་
ནས་གནས་ཀྱི་འོས་སུ་རུང་ན་དེ་ལ་གཏད་པར་བྱའོ། །གནས་ཀྱིས་གནས་པ་ཚུལ་ཁྲིམས་
འཆལ་བ་སོགས་སྡིག་པའི་གྲོགས་པོ་དང་འགྲོག་པ་ལས་བཟློག་པར་བྱའོ། །དེའང་ལས་
དང་པོ་པ་རྣམས་ནི་སྡིག་གྲོགས་ཀྱི་དབང་དུ་འགྲོ་ཉེན་ཤིན་ཏུ་ཆེ་ཞིང་། སོང་ན་ཕོང་
ཚབས་ཆེ་བས་གཟབ་དགོས་ཏེ། ཀུན་མཁྱེན་ཀློང་ཆེན་རབ་འབྱམས་ཀྱི་ཞལ་ནས། སྡིག་
པའི་གྲོགས་པོ་དེ་ཡང་སྤང་བྱ་སྟེ། །ཅི་ཙམ་འགྲོགས་པ་དེ་ཙམ་སྡིག་པ་འཕེལ། །དགེ་བ་
འགྲིབ་ཅིང་ཉོན་མོངས་ཆར་བཞིན་འབེབས། །བདེ་འགྲོ་འགོག་ཅིང་ངན་འགྲོའི་འབབས་

སྟེགས་ཏེ། །དམ་པ་སྨོད་ཅིང་དཀར་པོའི་ལས་ལ་སྡང་། །ངན་པ་བསྟོད་ཅིང་ནག་པོའི་
ཆོས་ལ་བརྟེན། །སྐལ་མཉམ་མི་དགེ་སྤྱོད་རྣམས་བསྔགས་པ་སྟེ། །རྟག་ཏུ་ལོག་ལམ་ངན་
འགྲོར་འཁྲིད་པས་ན། །བློ་མིག་ལྡན་པས་རིང་དུ་སྤང་བར་བྱ། །ཞེས་དང་། གུང་ཐང་
བསྟན་པའི་སྒྲོན་མེས། སྡིག་གྲོགས་ཞེས་བྱ་རྭ་ཅན་མི་འབྱུང་སྟེ། །གཅེས་ཤིང་ཕན་པའི་
ཟོལ་གྱིས་འཛུམ་བསྟན་ནས། །རྩེ་རྒོད་གཡེང་བའི་གྲོགས་བྱེད་བག་མེད་ཀྱི། །ལས་ལ་
སྦྱོར་དེ་སྡིག་པའི་གྲོགས་ཡིན་པས། །འགོ་བའི་ནད་བཞིན་རིང་དུ་སྤོངས་ཤིག་ཨང་། །
ཞེས་གསུངས་པ་ལྟར་རོ། །བསམ་གཏན་དང་ཀློག་པ་ལ་སོགས་པའི་དགེ་བ་ལ་སྦྱར་
བར་བྱའོ། །གནས་ཀྱིས་གནས་པ་དེ་ལ་ཆོས་དང་ཟང་ཟིང་དག་གིས་དགེ་བ་དེ་ཉེ་བར་
བསྒྲུབ་པར་བྱའོ། །གནས་ཀྱིས་གནས་པ་དགེ་འདུན་ལྷག་མ་ལ་སོགས་པའི་ལྟུང་བ་
ལས་བསླང་བའི་རྒྱུ་སྤོ་མགུ་སོགས་བྱེད་དུ་གཞུག་པ་ལ་བརྩོན་པར་བྱ་བ་དང་མཚོན་ཆ་
ལྟ་བུ་མ་ཡིན་པར་རྗེས་སུ་མཐུན་པའི་འཚོ་བའི་ཡོ་བྱད་ཁ་ན་མ་ཐོ་བ་མེད་པ་ལྷུང་བཟེད་
དང་ཆོས་གོས་ལ་སོགས་པ་དག་བསྒྲུབ་པ་ལ་བརྩོན་པར་བྱའོ། །དགེ་སློང་གི་འཚོ་བའི་
ཡོ་བྱད་ཆོས་གོས་དང་རིལ་པ་ལ་སོགས་པ་སློབ་མ་ལ་མེད་ན་མཁན་པོས་སྦྱར་ཞིང་བྱའོ་
ཞེས་འགྲེལ་ཆུང་ལས་གསུངས་སོ། །གནས་པས་ཀྱང་གནས་ལ་དེ་གཉིས་བསྒྲུབ་པ་ལ་
བརྩོན་པར་བྱའོ། །གཉིས་པ་ཞར་ལ་ནད་པ་བསྐྱང་བའི་ཚུལ་ཁྲིམས་ལ་གསུམ། ནད་
གཡོག་དང་། སྨན་བརྟག་པ་དང་། ནད་གཡོག་གིས་ཇི་ལྟར་བྱ་བའོ། །དང་པོ་ནི། ལྷན་
ཅིག་གནས་པ་དང་ཉེ་གནས་དང་མཁན་པོ་དང་སློབ་དཔོན་དང་མཁན་པོ་གཅིག་པ་དང་
སློབ་དཔོན་གཅིག་པ་དང་། གཏམ་འདྲེས་པ་དང་ཕེབས་པར་སྨྲ་བ་དང་སྨོན་འདྲིན་དང་
འགྲོགས་བཤེས་ཀྱིས་ནད་གཡོག་བྱའོ། །བྱེད་པ་པོ་མེད་ན་འོག་མས་སོ། །འདིར་ཀློག་
པའི་སློབ་དཔོན་ཡང་བཟུང་བ་ཉིད་ཡིན་ནོ། །ཅིག་ཅར་མི་ནུས་ན་གནས་པ་གང་དང་
འཇུག་པའོ། །འདིར་དེའི་རྟགས་བརྩམས་པ་ཡང་རབ་ཏུ་བྱུང་བ་དང་འདྲའོ། །ཚངས་པ་
མཚུངས་པར་སྤྱོད་པ་ན་བ་ཡལ་བར་མི་དོར་རོ། །དེ་ལ་ནད་གཡོག་མེད་ན་མཐར་ཐུག་པ་

མན་ཆད་ལས་བསྐོ་བར་བྱའོ། །ཞེས་གསུངས་ཏེ། ལྷན་ཅིག་གནས་པ་སྟེ་བསྙེན་རྫོགས་
དང་རབ་བྱུང་གི་མཁན་བུ་དང༌། དེ་ལས་གཞན་པའི་སློབ་མ་ཉེ་གནས་ཏེ་གནས་ཀྱི་སློབ་
བུ་དང༌། ལས་ཀྱི་སློབ་བུ་དང་། གསང་སྟེའི་སློབ་བུ་དང་། དགེ་ཚུལ་གྱི་སློབ་བུ་དང་།
ཀློག་པའི་སློབ་བུ་དང་། བསྙེན་རྫོགས་དང་རབ་བྱུང་གི་མཁན་པོ་གཉིས་དང༌། གནས་
ཀྱི་སློབ་དཔོན་དང་། ལས་ཀྱི་སློབ་དཔོན་དང༌། གསང་སྟེ་སྟོན་པའི་སློབ་དཔོན་དང༌།
དགེ་ཚུལ་གྱི་སློབ་དཔོན་དང༌། ཀློག་པའི་སློབ་དཔོན་ཏེ་སློབ་དཔོན་ལྔ་དང་། རང་དང་
བསྙེན་རྫོགས་དང་རབ་བྱུང་གི་མཁན་པོ་གཅིག་པ་དང་། རང་དང་གནས་ཀྱི་སློབ་དཔོན་
གཅིག་པ་ནས་བཟུང་སྟེ་ཀློག་པའི་སློབ་དཔོན་གཅིག་པའི་བར་གྱི་སློབ་དཔོན་གཅིག་པ་
དང༌། ཕན་ཚུན་ཡིད་གཅུགས་པའི་གཏམ་ལ་སོགས་པ་དག་གིས་དགའ་བར་སྤྱོད་པའི་
གཏམ་འདྲེས་པ་དང༌། གང་དང་ལྷན་ཅིག་ཏུ་བག་ཕེབས་པར་ཀུན་ཏུ་སྨྲ་བ་དང་། འདི་ནི་
རང་གི་རྣམ་བཤད་ལས། ཕེབས་པར་སྨྲ་བ་ནི་གང་དང་ལྷན་ཅིག་ཏུ་བག་ཕེབས་པར་
གྱུར་ཅིང་དེ་ལ་དུས་དུས་སུ་ཀུན་ཏུ་སྨྲ་བར་བྱེད་པ་ཡིན་ནོ། །ཞེས་གསུངས། གང་དང་
ལྷན་ཅིག་ཏུ་གནས་གཅིག་ན་འདུག་པ་དང་ལམ་གཅིག་ཏུ་འགྲོ་བ་ལ་སོགས་པས་འདྲེས་
པའི་སྨོན་འདིན་དང་། གང་གིས་གང་མཐོང་ངམ་ཐོས་མ་ཐག་ཁོ་ནར་རྗེས་སུ་མཐུན་པའི་
རྐྱེན་ཉེ་དུ་ཡིན་པ་ལ་སོགས་པའི་རྒྱུ་མཚན་མེད་ཀྱང་ཕན་ཚུན་གཉིས་ཀ་ཡིད་དགའ་བ་
ཡོད་པའི་འགྲོགས་བཤེས་ཀྱིས་ནད་གཡོག་བྱའོ། །ལྷན་ཅིག་གནས་པ་ལ་སོགས་པའི་
ནད་གཡོག་བྱེད་པ་པོ་གོང་དུ་སྨོས་པ་ཐམས་ཅད་ལས་སྔ་མ་སྔ་མ་མེད་ན་འོག་མ་འོག་
མས་ནད་གཡོག་བྱེད་དགོས་སོ། །འདི་སྐད་བསྟན་ཏེ། གལ་ཏེ་ནད་པ་དེ་ལ་ལྷན་ཅིག་
གནས་པ་མེད་ན་དེའི་ཚེ་ཉེ་གནས་ཀྱིས་ནད་གཡོག་བྱ་དགོས་པ་སོགས་རིམ་བཞིན་དུ་
སྦྱར་བར་བྱའོ། །ནད་གཡོག་གི་སྐབས་འདིར་སློབ་དཔོན་སྨོས་པས་ཀློག་པའི་སློབ་
དཔོན་ཡང་ནད་གཡོག་གི་ཡུལ་དང་རྟེན་གཉིས་ཀར་བཟུང་བ་ཉིད་ཡིན་ནོ། །དེ་ནི་སློབ་
དཔོན་ཐམས་ཅད་ལས་ཀློག་པའི་སློབ་དཔོན་རིང་བའི་ཕྱིར་འདིར་མ་སྨོས་སོ་སྙམ་དུ་

དོགས་པ་བསལ་བའི་ཕྱིར་ཡིན་ནོ། །དེས་ན་ཊཱི་ཀ་ལས ནད་གཡོག་བྱེད་པ་པོ་མཁན་པོ་
མེད་ན་གནས་སྦྱིན་པའི་སློབ་དཔོན་གྱིས་ནད་གཡོག་བྱའོ། །དེ་མེད་ན་ལས་བྱེད་པས་སོ། །
དེ་མེད་ན་གསང་སྟེ་སྟོན་པས་སོ། །དེ་མེད་ན་དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པས་
སོ། །དེ་མེད་ན་ཐ་མར་ཀློག་པའི་སློབ་དཔོན་གྱིས་བྱའོ། །ཞེས་གསུངས་སོ། །འོ་ན་གང་
གི་ཚེ་ནད་གཡོག་བྱ་དགོས་པ་ལྷན་ཅིག་གནས་པ་ལ་སོགས་པ་ཐམས་ཅད་ན་བར་གྱུར་
ན་ནད་གཡོག་ཇི་ལྟར་བྱ་ཞེ་ན། ཀུན་ཀྱི་ནད་གཡོག་ནུས་ན་བྱ་དགོས་ལ། ཐམས་ཅད་ཀྱི་
ནད་གཡོག་ཅིག་ཆར་བྱེད་མི་ནུས་ན་གནས་པ་ཞེས་ཏེ་གནས་པར་བྱ་བའི་ལས་ལ་གནས་
པ་ཞེས་བྱ་བའི་ཚིག་ཏུ་བྱས་པས་ན་གནས་པར་བྱ་བའི་ཡུལ་གནས་ཀྱི་བླ་མའི་ནད་
གཡོག་བྱའོ། །དེ་ལ་ཤེར་འབྱུང་གི་འགྲེལ་པར། ཡང་ན་ནད་ཚབས་གང་ཆེ་བའི་ནད་
གཡོག་གྱིས་ཤིག་པའོ་ཞེས་གསུངས་སོ། །གལ་ཏེ་གནས་ཀྱི་བླ་མ་མང་པོ་དག་ཅིག་ཆར་
ན་བར་གྱུར་ན་གང་གི་ནད་གཡོག་བྱ་ཞེ་ན། གནས་ཀྱི་བླ་མ་གང་དང་ལྷན་ཅིག་འཇུག་སྟེ་
བྱ་བ་ཞུ་ཞིང་གནས་ཀྱི་བྱ་བ་བྱེད་པ་དེའི་ནད་གཡོག་བྱའོ། །འདིའི་དམིགས་བསལ་ནི།
ཊི་ཀ་ལས། གལ་ཏེ་དེའི་སྐབས་སུ་ནད་གཡོག་བྱ་དགོས་པ་གཞན་ཞིག་བཅལ་ཐག་པར་
གྱུར་ལ་གནས་དེའི་སྲོག་གི་བར་ཆད་དུ་འགྱུར་བའི་འཇིགས་པ་མེད་ན་དེའི་ཚེ། བཅལ་
ཐག་པར་གྱུར་བ་དེའི་ནད་གཡོག་བྱའོ། །ཞེས་གསུངས་སོ། །ནད་གཡོག་བྱ་བའི་སྐབས་
འདིར་རབ་ཏུ་མ་བྱུང་ལ་རབ་ཏུ་བྱུང་བ་དེའི་རྟགས་སམ་ཆ་ལུགས་བརྩམས་པ་སྐྲ་བྲེགས་
པ་ལ་སོགས་པ་བྱས་པ་དེ་ན་བ་ལ་ཡང་རབ་བྱུང་གིས་ནད་གཡོག་བྱ་དགོས་པར་རབ་ཏུ་
བྱུང་བ་དང་འདྲའོ། །གལ་ཏེ་དགེ་སློང་བསོད་སྙོམས་པ་འཁྱམས་པོ་ལ་ནད་གཡོག་བྱེད་
དགོས་པ་ལྟ་བུ་མཁན་བུ་ཡིན་པ་ལ་སོགས་པའི་རྒྱུ་མཚན་དང་མི་ལྡན་པའམ། ཀློག་པའི་
སློབ་དཔོན་ན་སྟེ་སློབ་མ་མང་པོ་ཡོད་པ་ལྟ་བུ་ནད་གཡོག་བྱེད་དགོས་ཀྱི་རྒྱུ་མཚན་མཉམ་
ན་ནད་གཡོག་བྱེད་པར་སུ་སྤྲོ་བ་དེས་དང་པོར་ནད་གཡོག་བྱ་དགོས་པར་ལུང་ལས་
གསུངས་སོ། །ནད་གཡོག་གོང་དུ་སྨོས་པ་རྣམས་མེད་པ་ཞིག་ནའང་ཚངས་པ་མཚུངས་

པར་སྤྱོད་པ་ན་བ་དགེ་འདུན་དུ་གྱུར་པའི་དགེ་སློང་དག་གིས་ཡལ་བར་མི་དོར་རོ། །ཇི་
ལྟར་ཡལ་བར་མི་དོར་ན། ཚངས་པ་མཚུངས་པར་སྤྱོད་པ་ན་བ་དེ་ལ་ནད་གཡོག་མེད་ན་
གང་ཟག་གཅིག་དང་གཉིས་ལ་སོགས་པ་ནས་དགེ་འདུན་གྱི་མཐར་ཐུག་པ་གནས་
བརྟན་མན་ཆད་ལས་ཏེ། གལ་ཏེ་ནད་གཡོག་གཅིག་གིས་ནད་པའི་བྱ་བ་ཐམས་ཅད་
སྒྲུབ་པར་མི་ནུས་ན་དེའི་ཚེ་གཉིས་པ་བསྐོའོ། །གལ་ཏེ་དེ་གཉིས་ཀྱིས་ཀྱང་བྱ་བར་མི་
ནུས་ན། དེའི་ཚེ་གསུམ་པ་ལ་སོགས་པ་ཁྲིམས་གཞོན་པ་ནས་རིམ་བཞིན་དགེ་འདུན་གྱི་
མཐར་ཐུག་པ་ཉིད་དུ་གྱུར་པ་མན་ཆད་ལས་བསྐོ་བར་བྱའོ། །གཉིས་པ་ནི། དགེ་འདུན་
ལས་བྱུང་བའི་སྨན་ནི་ནད་པ་འབའ་ཞིག་གིས་སྤྱད་དུ་རུང་ངོ་། །མེད་པ་ཉིད་ཡིན་ན་དེ་
ནད་གཡོག་གིས་འཚོལ་དུ་གཞུག་གོ །མ་འབྱོར་ན་དགེ་འདུན་གྱི་ལས་སྦྱིན་པར་བྱའོ། །
མེད་ན་སངས་རྒྱས་ཀྱི་སྐུ་ལ་གསོལ་བ་མན་ཆད་ཀྱང་ངོ་། །དེའི་ཕྱིར་དགེ་འདུན་གྱི་ལས་
བཏུང་བ་དང་གདུགས་གདགོས་པ་ལ་སོགས་པའི་མཆོད་པ་བྱའོ། །མེད་ན་སངས་རྒྱས་
ཀྱི་ལས་སོ། །དེ་གཉིས་ཀྱི་བླངས ༽ས་མ་ཤི་ལ་འབྱོར་བ་ཡོད་ན་བསབ་པ་ཉིད་དུ་བྱའོ། །
ཞེས་གསུངས་ཏེ། དགེ་འདུན་ལས་སྶ སའི་དགེ་འདུན་སྤྱིའི་སྨན་ནི་ནད་པ་འབའ་ཞིག་
གིས་ཏེ་རང་ལ་སྨན་མེད་པའི་ནད་པ་ཁོ་ས་ལོངས་སྤྱད་དུ་རུང་ངོ༌། །དེས་ན་ནད་གཡོག་
ལ་སོགས་པས་སྤྱད་དུ་མི་རུང་ངོ༌། །ནད་པ་རང་གི་སྨན་དང་དགེ་འདུན་གྱི་སྨན་མེད་པ་
ཉིད་ཡིན་ན་སྨན་དེ་ནད་གཡོག་གིས་ཡོན་བདག་གཞན་ལ་འཚོལ་དུ་གཞུག་གོ །མདོ་
ཚིག་དེའི་དོན་རྒྱ་ཆེར་འགྲེལ་ལས་དེ་ལྟར་གསུངས་སོ། །འོ་ན་ཕྲན་ཚེགས་ལས། སྨན་དེ་
མ་འབྱོར་ན་དེའི་ཉེ་དུ་དག་ལས་བསླང་བར་བྱའོ། །ཉེ་དུ་དག་མེད་ན་ཁྱིམ་བདག་གང་ལ་
བརྟེན་པ་དེ་ལས་བསླང་བར་བྱའོ། །དེ་ལྟ་བུ་ཡང་མེད་ན་སྨན་ཁང་ནས་བསླང་བར་བྱའོ་
ཞེས་གསུངས་པ་དང་འགལ་སྙམ་ན། སྤྱིར་བཏང་ལ་ཊཱི་ཀ་ལྟར་ཡིན་ལ། དམིགས་
བསལ་ནི་སྨན་ཁང་ན་སྨན་ཤིན་ཏུ་ཉུང་ཞིང་ནད་པ་དེའི་ཉེ་དུའམ་སྦྱིན་བདག་དེ་སྨན་ཤིན་
ཏུ་མང་བ་ཡིན་ན་ལུང་ལས་གསུངས་པ་དེ་ལྟར་ཡིན་པར་འདུལ་ཊིཀ་ཉི་མའི་འོད་ཟེར་

ལས་གསུངས་སོ། །གལ་ཏེ་ནད་གཡོག་གིས་ཡོན་བདག་ལ་འཚོལ་དུ་བཅུག་ཀྱང་སྨན་དེ་
མ་འབྱོར་ན་དེའི་ཚེ་དགེ་འདུན་གྱི་དཀོར་ལས་སྨན་ཉོ་བའི་ཟོང་སྦྱིན་པར་བྱའོ། །ཊི་ཀ་
ལས། འདིར་སྨན་སྨོས་པ་ནི་མཚོན་པ་སྟེ། དངོས་པོ་གང་གིས་ནད་པའི་ནད་ཞི་བར་
འགྱུར་བས་བྲེལ་བར་གྱུར་པའི་དངོས་པོ་རང་ལ་ཡང་མི་བདོག་འཚོལ་དུ་བཅུག་ན་ཡང་
མ་རྙེད་ལ། དགེ་འདུན་གྱི་ལ་ནི་ཡོད་ན་དགེ་འདུན་དུ་གྱུར་པའི་དགེ་སློང་དག་གིས་དེ་
ཐམས་ཅད་སྦྱིན་པར་བྱའོ། །ཞེས་གསུངས་སོ། །དགེ་འདུན་གྱི་ཟོང་མེདུ་ནུ་སངས་རྒྱས་
ཀྱི་དཀོར་ལས་སྦྱིན་ཞིང་དེའང་སངས་རྒྱས་ཀྱི་དཀོར་གཞན་སྨོས་ཅི་དགོས་དེར་མ་ཟད་
སྐུ་གཟུགས་ལ་གསོལ་བ་དང་མཆོད་རྟེན་ལ་བཏགས་པའི་རྒྱན་ལ་སོགས་པ་མན་ཆད་
ཀྱང་ངོ་སྟེ་སྦྱིན་པར་བྱ་ཞིང་དེས་སྨན་ཉོ་བར་བྱའོ། །ཡོན་བདག་གཞན་ལ་འཚོལ་དུ་
བཅུག་པའི་རྫ་ས་དང་དགེ་འདུན་གྱི་དཀོར་ལ་སོགས་པ་དེ་དག་སྔ་མ་སྔ་མ་མེད་ན་ཕྱི་མ་
ཕྱི་མས་བྱ་སྟེ། སྔ་མ་ཡོད་བཞིན་དུ་ཕྱི་མས་བྱ་བ་ནི་མི་རིགས་སོ། །ནད་པ་དེའི་ཕྱིར་རིམ་
གྲོ་བྱ་བ་ལ་ནད་པ་རང་དང་དེའི་འཁོར་གྱིས་ཀྱང་མ་འབྱོར་ན་དགེ་འདུན་དུ་གྱུར་པའི་
དགེ་སློང་དག་གིས་དགེ་འདུན་གྱི་དཀོར་ལས་དགེ་འདུན་ལ་བཏུང་བ་དང་དཀོན་མཆོག་
གསུམ་ལ་གདུགས་གདགས་པ་ལ་སོགས་པའི་མཆོད་པ་བྱའོ། །དགེ་འདུན་གྱི་དཀོར་
མེད་ན་སངས་རྒྱས་ཀྱི་དཀོར་ལས་ཐམས་ཅད་བྱ་དགོས་སོ། །འོན་ཀྱང་བཏུང་བ་ནི་མི་བྱ་
སྟེ། གདུགས་གདགས་པ་ལ་སོགས་པ་བྱའོ། །དེ་ལྟར་ལུང་ལས། མཆོད་རྟེན་གྱི་
གདུགས་སམ་རྒྱན་དགེ་འདུན་གྱིས་ཕོག་ལ་སྦྱིན་པར་བྱ་ཞིང་བསྒྱུར་ནས་རིམ་གྲོ་དང་
སྟོན་པ་མཆོད་པར་བྱའོ། །ཞེས་གསུངས་སོ། །དགེ་འདུན་དང་སངས་རྒྱས་དེ་གཉིས་ཀྱི་
དཀོར་ལས་བླངས་པ་ནད་པ་དེས་ཁོ་རང་མ་ཤི་ལུ་འབྱོར་བ་ཡོད་ན་བསབ་པ་ཉིད་དུ་
བྱའོ། །འབྱོར་བ་མེད་ན་མ་བསབ་ཀྱང་ཉེས་པ་མེད་དེ། བསམ་པ་དག་པའི་ཕྱིར་དང་ཞིང་
ཆེན་པོའི་གནས་སྐབས་སུ་སྤྱད་པའི་ཕྱིར་རོ་ཞེས་ཊཱི་ཀ་ལས་གསུངས་ཤིང་། ལུང་ལས་
ཀྱང་། འབྱོར་བ་མེད་ན་ནི། སྤྱད་པ་ལེགས་པར་སྤྱད་པ་ཡིན་ཏེ། ཕའི་ནོར་ལ་བུ་བཞིན་

དུ་རིགས་པ་ཡིན་པས་དེ་ལ་འགྱོད་པར་མི་བྱའོ། །ཞེས་སོ། །གསུམ་པ་ནི། ནད་གཡོག་
གིས་དེ་ལ་བསྙེན་བཀུར་མི་བྱ་བར་མི་བྱའོ། །དེའི་ཚིག་དོན་དང་ལྡན་པ་ཆོས་དང་ལྡན་པ་
གཅག་པར་མི་བྱའོ། །ལྷག་པར་ཆགས་པའི་དངོས་པོ་འགུགས་ན་དགག་པར་མི་བྱའོ། །
མི་གདམས་པར་མི་བྱའོ། །དེ་ནད་པས་བཟླ་བར་ཤིན་ཏུ་མི་བྱའོ། །དེས་དེ་འཆིར་དོགས་
ན་དགེ་འདུན་གྱི་མལ་སྟན་ལས་བསླངས་ཏེ་གང་ཟག་གི་ས་ལ་གཞག་པར་བྱའོ། །བསྐུ་
མཉེ་དང་ཁྲུས་སྔར་བྱ་བ་ཉིད་ཀྱི་སྒྱུ་ཐབས་ཀྱིས་སོ། །དེའི་གནས་སྐབས་ཀྱི་ཡོངས་སུ་
བརྟག་པ་ལ་འབད་པ་དང་ལྡན་པར་བྱའོ། །དེས་སྨེ་བར་བྱས་པའི་ཤི་བའི་གོས་དེ་དག་
བཀྲུ་བ་ནི་དེས་བྱ་བ་ཉིད་ཡིན་ནོ། །ཞེས་གསུངས་ཏེ། ནད་གཡོག་གིས་ནད་པ་དེ་ལ་
བསྙེན་བཀུར་མི་བྱ་བར་མི་བྱའོ། །ནད་གཡོག་ལེགས་པར་བྱའོ། །ནད་པ་དེའི་ཚིག་དོན་
དང་ལྡན་པ་ནད་འཚོ་བ་ལ་ཕིན་པ་དང་ཆོས་དང་ལྡན་པ་བསོད་ནམས་སུ་འགྱུར་བ་དག་
ནད་གཡོག་གིས་གཅུག་པར་མི་བྱའོ། །ནད་པ་དེ་ལྷག་པར་ཆགས་པའི་དངོས་པོ་ངའི་
ལྷུང་བཟེད་ལ་སོགས་པ་དེ་ཁྱེར་ཤོག་ཅེས་འགུགས་ན་ནད་གཡོག་གིས་དགག་པར་མི་བྱ་
བར་བླངས་ཏེ་བསྟན་པར་བྱ་ཞིང་སྦྱིན་པར་བྱའོ། །ནད་གཡོག་གིས་ནད་པ་དེ་ལ་འཆི་
ཁར་ཡང་སངས་རྒྱས་རྗེས་སུ་དྲན་པར་བྱ་བ་ལ་སོགས་པའི་གདམས་ངག་དག་གིས་མི་
གདམས་པར་མི་བྱ་སྟེ་གདམས་ངག་མི་སྦྱིན་པར་མི་བྱའོ། །འགྲེལ་ཆུང་ལས། ནད་
གཡོག་གིས་ནད་པ་ལ་ཚད་མེད་པ་བཞི་དང་བསམ་གཏན་བཞི་དང་འཕགས་པའི་ལམ་
ཡན་ལག་བརྒྱད་ལ་སོགས་པའི་ཆོས་བཤད་དེ་རྟག་ཏུ་དྲན་པར་གྱིས་ཤིག་ཅེས་བསྒོ།
ཞེས་གསུངས་སོ། །ནད་གཡོག་གིས་གདམས་ངག་སྦྱིན་པ་དེ་ནད་པས་དེ་ལས་བཟླ་བར་
རམ་འདའ་བར་ཤིན་ཏུ་མི་བྱའོ། །དེ་ཡང་བསྒོ་བ་བཞིན་དུ་མཉན་ཞིང་ངག་མི་གཅག་གོ །
ནད་གཡོག་དེས་ནད་པ་དཾ་འཆིར་དོགས་ན་ནད་པ་དེ་དགེ་འདུན་གྱི་མལ་སྟན་ལས་
བསླངས་ཏེ་གང་ཟག་གི་ས་སྟེ་གང་ཟག་གི་མལ་སྟན་ལ་གཞུག་པར་བྱའོ། །ཐབས་གང་
གིས་གཞག་ཅེ་ན། ཁྱོད་འཆིར་ཉེ་ཡིས་མལ་འཕོས་ཞེས་ནི་མི་བྱ་བར་བསྐུ་མཉེ་དང་ཁྲུས་

ལ་སོགས་པ་སྔར་བྱེད་འཕྲོ་གང་ཡོད་བྱ་བ་ལ་ལངས་སུ་འཇུག་པ་ཉིད་ཀྱི་སྒྱུ་ཐབས་ཀྱིས་
སོ། །སྒྱུ་ཐབས་གཞན་དག་གིས་ཀྱང་རུང་ངོ༌། །འཆིར་དོགས་པའི་གནསཾ་སྐོབས་ཇི་ལྟར་
ཤེས་པར་བྱ་ཞེ་ན། འཆིར་ཉེ་བ་དེའི་གནས་སྐབས་ཀྱི་ལུས་ཀྱི་གནས་སྐབས་ལ་འཆི་བའི་
དོགས་པ་འབྱུང་བའི་འཆི་ལྟས་ལ་སོགས་པ་ཡང་དང་ཡང་དུ་ཡོངས་སུ་བརྟག་པ་ལ་ནད་
གཡོག་གིས་འབད་པ་དང་ལྡན་པར་བྱའོ། །ནད་པ་དེས་ངན་སྐྱུགས་ལ་སོགས་པས་སྨེ་
བའམ་མི་གཙང་བར་བྱས་པའི་ཤི་བའི་གོས་དེ་དག་བཀྲུ་བ་ནི་ནད་གཡོག་དེས་བྱ་བཻ་
ཉིད་ཡིན་ནོ། །ནད་གཡོག་མང་པོ་ཡོད་ན་ནད་གཡོག་ཡུན་རིང་བྱེད་པ་པོས་བཀྲུའོ། །
གསུམ་པ་གནས་བརྟན་དང་ཕྱི་བཞིན་འབྲང་བའི་ཚུལ་ཁྲིམས་ལ་གསུམ། ཕན་ཚུན་
བསྡད་པའི་སྐབས་དང་། གནས་བརྟན་གྱི་ཚུལ་ཁྲིམས་དང་། ཕྱི་བཞིན་འབྲང་བའི་ཚུལ་
ཁྲིམས་སོ། །དང་པོ་ནི། དགེ་འདུན་འདུས་པ་ན་དེའི་གནས་བརྟན་མདུན་དུ་འགྲོ་བར་
བྱའོ། །འགྲོ་བའི་ཚེ་ཐོགས་ན་བསྡད་པར་བྱའོ། །དེ་དག་གིས་དེ་ཡང་ངོ་། །མ་བྱུང་བ་ལ་
མི་རིང་བར་སོང་སྟེའོ། །གྲོང་གི་ཉེ་འཁོར་དུ་ཡང་ངོ་། །གལ་ཏེ་འཇུག་པ་ན་ཕྱི་བཞིན་
འོངས་ན་ཡང་ངོ་། །གལ་ཏེ་སྒྲོན་པ་འོངས་ན་ཡང་དེ་ལ་གནས་བརྟན་འོངས་ཀྱི་བར་དུ་
སྡོད་ཅིག་ཅེས་བསྒོ་བར་བྱའོ། །ཟས་ཀྱི་ཕྱིར་སོན་པ་ཉིད་ན་ལག་ཆུ་དྲངས་པའི་ཚེ་གལ་
ཏེ་དུས་ཡོད་ན་ཡང་ངོ་། །མེད་ན་གྲལ་དེར་དེའི་སྟན་གཞག་པར་བྱའོ། །ཞེས་གསུངས་ཏེ།
དགེ་འདུན་ཐམས་ཅད་འདུས་པ་ན་གྲོང་ལ་སོགས་པར་འགྲོ་བའི་ཚེ་དགེ་འདུན་དེའི་
གནས་བརྟན་ཏེ། དེ་རྣམས་ཀྱི་བསླབ་པ་རྒན་པ་ཉིད་དགེ་འདུན་རྣམས་ཀྱི་མདུན་དུའམ་
སྣ་ལ་འགྲོ་བར་བྱའོ། །འགྲོ་བའི་ཚེ་དགེ་སློང་དག་ཐོགས་ན་གནས་བརྟན་གྱིས་བསྡད་
པར་བྱའོ། །དགེ་སློང་དེ་དག་གིས་གནས་བརྟན་དེ་ཐོགས་ན་ཡང་ངོ་སྟེ་དགེ་སློང་དེ་དག་
གིས་བསྡད་པར་བྱའོ། །ཡང་ཞེས་བྱ་བའི་སྒྲས་ནི་གནས་བརྟན་འབའ་ཞིག་ཏུ་མ་ཟད་ཀྱི་
དགེ་སློང་དེ་དག་ཕན་ཚུན་ཐོགས་ན་ཡང་བསྡད་པར་བྱའོ་ཞེས་པའོ། །གནས་བརྟན་དེ་
གནས་ཁང་ལ་སོགས་པ་ནས་མ་བྱུང་བ་ལ་དགེ་སློང་དག་གིས་ཐག་མི་རིང་བར་སོང་སྟེ་

བསྡད་པར་བྱའོ། །གནས་བརྟན་གྲོང་གི་ཉེ་འཁོར་དུ་ཐོགས་པ་ལ་ཡང་ངོ་སྟེ་དགེ་སློང་
དག་གིས་བསྡད་པར་བྱའོ། །གལ་ཏེ་དགེ་སློང་དགེ་གྲོང་དུ་འཇུག་པར་འདོད་པ་ན་
གནས་བརྟན་ཕྱི་བཞིན་འོང་བ་སྣང་ན་ཡང་ངོ་སྟེ་དེ་དག་གིས་བསྡད་པར་བྱའོ། །དགེ་
སློང་རྣམས་དེ་ལྟར་སྡོད་པ་ན་གལ་ཏེ་གྲོང་ནས་སྤྲོན་པའམ་འབོད་པ་སྤྱན་འདྲེན་པ་འོངས་
ན་ཡང་དེ་ལ་གནས་བརྟན་འོངས་ཀྱི་བར་དུ་རེ་ཞིག་སྡོད་ཅིག་ཅེས་དགེ་སློང་དག་གིས་
བསྒོ་བར་བྱའོ། །བསྡད་ཀྱང་གནསཾ་བརྟན་མ་ཕྱིན་པར་དགེ་སློང་རྣམས་ཟས་ཀྱི་ཕྱིར་
གྲོང་དུ་ཞུགས་ཏེ་སོན་པ་ཉིད་ན་ལག་པ་བཀྲུ་བའི་ཆུ་དྲངས་པའི་ཚེ་གལ་ཏེ་གདུགས་ཚོད་
མི་ཡོལ་བར་གནས་བརྟན་བསྒྲུག་པའི་དུས་སམ་ལོང་ཡོད་ན་ཡང་ངོ་སྟེ་བསྡད་པར་བྱ་
ཞིང་འོངས་ཀྱི་བར་དུ་ལག་ཆུ་མ་སྦྲེང་བར་ཅུང་ཟད་སྡོད་ཅིག་ཅེས་སྦྱིན་བདག་ལ་བསྒོ་
བར་བྱའོ། །གདུགས་ཚོད་ལ་བབ་ནས་བསྒུག་པའི་དུས་མེད་ན་གྲལ་མགོ་དེར་གནས་
བརྟེན་དེའི་སྟན་གཞག་པར་བྱའོ། །གཉིས་པ་གནས་བརྟན་གྱི་ཚུལ་ཁྲིམས་ལ་དྲུག་ལས།
དང་པོ་གནས་བརྟན་གཉུག་མར་གནས་པའི་ཚུལ་ཁྲིམས་ནི། འདུག་པ་དང་ཕྱི་རོལ་ཏུ་
ཡང་སོ་སོར་བརྟག་པར་བྱའོ། །ལེགས་པར་མ་བགོས་པ་ཉིད་དམ། ལེགས་པར་མ་
སྦྱངས་པ་ཉིད་ཡིན་ན་མཛེས་པར་བྱ་བའི་ཕྱིར་དེ་གཉིས་ལ་བརྡ་བྱའོ། །མ་གོ་ན་དྲུང་ན་མོ་
ལ་བྱེད་དུ་གཞུག་གོ །མ་གྱུར་ན་རང་གིས་སོ། །གསར་བུ་དེ་དག་ལ་ཀུན་ཏུ་སྨྲ་བར་མི་
བྱའོ། །གཙུག་ལག་ཁང་དང་དགོན་པ་དེར་དེ་དག་གི་ཚུལ་ཁྲིམས་ཀྱི་ཚུལ་ཁྲིམས་དེ་
འཛིན་དུ་གཞུག་པར་བྱ་ཞིང་ངེས་པར་སྦྱར་བར་ཡང་བྱའོ། །ཞེས་གསུངས་ཏེ། དགེ་སློང་
རྣམས་ཁྱིམ་གྱི་ནང་ན་འདུག་པ་དང་ཕྱི་རོལ་གྲོང་གི་ཉེ་འཁོར་དུ་འགྲོ་བ་ལ་སོགས་པ་
སྐབས་ཐམས་ཅད་དུ་ཡང་གོས་ལེགས་པར་བགོས་སམ་ཞེས་གནས་བརྟན་གྱིས་འཁོར་
ལ་སོ་སོར་བརྟག་པར་བྱའོ། །བརྟགས་པ་ན་སྟོད་ཀྱི་བླ་གོས་སོགས་ལེགས་པར་མ་
བགོས་པ་ཉིད་དམ། སྨད་ཀྱི་མཐང་གོས་སོགས་ལེགས་པར་མ་སྦྱངས་པ་ཉིད་ཡིན་ན་
གོས་ཚགས་མཛེས་པར་བྱ་བའི་ཕྱིར་དེ་གཉིས་ལ་ལག་བརྡ་ལ་སོགས་པ་བྱའོ། །གལ་ཏེ་

བརྡ་བྱས་ཀྱང་མ་གོ་ན་དེ་གཉིས་ཀྱི་དྲུང་ན་ཡོད་པའི་དྲུང་ན་མོ་ལ་བརྡ་བྱེད་དུ་གཞུག་གོ །
དྲུང་ན་མོས་བརྡ་བྱས་ཀྱང་མཛེས་པར་མ་གྱུར་ན་དགེ་འདུན་གྱི་གནས་བརྟན་རང་གིས་
མཛེས་པར་བྱ་དགོས་སོ། །འགྲེལ་ཆུང་ལས། གང་ཉེས་པར་གྱོན་པ་དེ་ཉིད་གནས་
བརྟན་གྱི་གན་དུ་བཀུག་ལ་བདག་ཉིད་ཀྱིས་བཅོས། ཞེས་གསུངས་སོ། །དགེ་འདུན་གྱི་
གནས་བརྟན་གྱིས་གསར་བུ་དེ་དག་ལ་འདུ་འཛིའི་གཏམ་ཀུན་ཏུ་སྨྲ་བར་མི་བྱའོ། །དེ་
ཉིད་ལས། གནས་བརྟན་གྱིས་འཁོར་དང་གསར་བུ་དག་ལ་བཞད་གད་དང་རྩེད་མོ་དང་
ཅལ་ཅོལ་མི་བྱའི་བཙུན་པའི་ཚུལ་དུ་བརྗོད་བྱའོ། །ཞེས་གསུངས་སོ། །གྲོང་མཐའ་པའི་
གནས་བརྟན་དང་དགོན་པ་པའི་གནས་བརྟན་གྱིས་གྲོང་འདབས་ཀྱི་གཙུག་ལག་ཁང་
དང་དགོན་པ་དེར་གསར་བུ་དེ་དག་གི་ཚུལ་ཁྲིམས་ཀྱི་བསླབ་བྱ་དང་། གཙུག་ལག་ཁང་
དང་དགོན་པ་དེ་ན་ཡོད་པའི་ནང་ཁྲིམས་ཀྱི་ཚུལ་ཁྲིམས་གང་ཡིན་པ་དེ་གསར་བུ་དེ་དག་
ལ་ཚིག་གི་ཆ་ནས་འཛིན་དུ་གཞུག་པར་བྱ་ཞིང་དེར་མ་ཟད་དོན་གྱི་ཆ་ནས་ལག་ལེན་ལ་
ངེས་པར་སྦྱར་བར་ཡང་བྱའོ། །འགྲེལ་ཆུང་ལས། དགོན་པ་ཞིག་ན་གནས་ནའང་གནས་
བརྟན་གྱིས་བདག་གི་འཁོར་རྣམས་དགོན་པའི་ཚུལ་དུ་མི་རྒོད་དང་རྐུན་པོའི་སྒྲ་ཐབས་
དང་འདྲེ་གདོན་གནོད་པར་བྱེད་པའི་སར་མི་གནས་པ་ལ་སོགས་པ་སློབ་མ་དང་འཁོར་
རྣམས་ལ་བསྟན་ཅིང་བསྒོའོ། །གཙུག་ལག་ཁང་ན་གནས་ནའང་འཁོར་དང་སློབ་མ་
རྣམས་ལ་ལྷ་ཁང་གི་འཁོར་གྱི་ཞལ་ཏ་དང་། བྱི་བདར་དང་ལྷ་རིས་ཀྱི་ཞིང་དང་དཀོར་ལ་
སོགས་པའི་ལས་བསྟན་ཅིང་བསྒོ། ཞེས་སོ། །གཉིས་པ་གནས་བརྟན་གློ་བུར་དུ་ལྷགས་
པའི་ཚུལ་ཁྲིམས་ནི། གློ་བུར་དུ་འོངས་པས་ནི་སོ་སོར་བརྟགས་ནས་གནས་མལ་གྱི་ཕྱིར་
གཉུག་མར་གནས་པ་རྣམས་ལ་བརྗོད་པར་བྱའོ། །ཞེས་གསུངས་ཏེ། གང་དག་གློ་བུར་དུ་
ལྷགས་པ་དེ་དག་གི་ནང་ནས་དགེ་འདུན་གྱི་གནས་བརྟན་གང་ཡིན་པ་གློ་བུར་དུ་འོངས་
པས་ནི་རང་གི་འཁོར་ལྷན་ཅིག་ཏུ་འོངས་པ་རྣམས་ལ་སོ་སོར་བརྟགས་ཤིང་བགྲངས་
ནས་གནས་མལ་གྱི་ཕྱིར་དགེ་སློང་གཉུག་མར་གནས་པ་རྣམས་ལ་ངེད་ཅག་ལ་གནས་

མལ་ཞུའོ་ཞེས་བརྗོད་པར་བྱའོ། །གསུམ་པ་གནས་བརྟན་འགྲོ་བར་ཆས་པའི་ཚུལ་
ཁྲིམས་ནི། འགྲོ་བར་ཆས་པསཾ་ནི་ཕྱོགས་དང་འགྲོན་པོ་དང་གནས་དང་གནས་མལ་དང་
གྲོགས་ན་ན་མི་འདོར་བ་ཉིད་བརྟགས་ནས་འཕགས་པར་བྱའོ། །རིང་པོར་མ་སོན་པར་
ཐམས་ཅད་ཀྱི་ཐ་མར་ལ་ལའི་ཅུང་ཟད་མ་ལུས་སམ་ཞེས་འཕྲལ་དུ་དྲན་པར་བྱའོ། །
གསར་བུ་རྣམས་ནི་མི་རྒོད་པ་ཉིད་དང་མ་ཁེངས་པ་ཉིད་ལ་དགོད་པར་བྱའོ། །ཁྱིམ་ཕྱིར་
ཉེ་བ་ན་ཐམས་ཅད་ཀྱིས་ཐམས་ཅད་ཀྱང་ངོ༌། །ཀུན་ཤེས་པར་བྱའོ། །སྤྱོད་པ་དང་སྤྱོད་
ལམ་བསྟན་པ་དང་ལུང་མནོད་པ་ལ་སོགས་པ་དང་ཟས་ཀྱི་རྙེད་པ་དང་ནད་པ་ལ་བགོ་
བཤའ་བྱ་བ་ལ་སོགས་བྱ་བ་བསྒྲུབས་པས་ཕན་གདགས་པར་བྱའོ། །ཞེས་གསུངས་ཏེ།
དགེ་སློང་འགྲོ་བར་ཆས་པ་རྣམས་ཀྱི་ནང་ནས་འགྲོ་བར་ཆས་པའི་གནས་བརྟན་བསླབ་
པ་རྒན་པ་གང་ཡིན་པས་ནི་གང་བརྟགས་ནས་འཕགས་པར་བྱ་ཞེ་ན། ཕྱོགས་གང་དུ་
འགྲོ་བའི་ལམ་དང་ས་ཕྱོགས་དང་འགྲོན་པོ་ཚོང་པ་ལ་སོགས་པའི་ལམ་གྲོགས་བཟང་པོ་
དང་གང་དུ་འདོང་བའི་གནས་དེ་བདེའམ་མི་བདེ་དང་གནས་དེ་ན་གནས་མལ་དང་ཡོ་
བྱད་འབྱོར་རམ་མི་འབྱོར་དང་གྲོགས་ན་བར་འགྱུར་ན་གང་གིས་ཀྱང་འགའ་ཡང་མི་
འདོར་བ་ཉིད་དེ། དེ་རྣམས་བརྟགས་ནས་འཕགས་པར་བྱའོ། །འགྲོ་བར་ཆས་པའི་
གནས་བརྟན་གྱིས་གནས་ནས་རིང་པོར་མ་སོན་པར་གཞི་ནས་ལམ་ལ་ཆ་བའི་བྱ་བ་
ཐམས་ཅད་རྫོགས་ཀྱི་ཐ་མར་དགེ་སློང་ལ་ལའི་ལྷུང་བཟེད་སོགས་དངོས་པོ་ཅུང་ཟད་མ་
ལུས་སམ་ཞེས་འཕྲལཾ་དུ་སྟེ་རྫས་མི་བརླག་པའི་ཚོད་ཙམ་ལ་དྲན་པར་བྱའོ། །འགྲོ་བར་
ཆས་པའི་གནས་བརྟན་གྱིས་གསར་བུ་རྣམས་ནི་ཉེ་བར་ཞི་བའི་མི་རྒོད་པ་ཉིད་དང་
རྒྱགས་པ་དང་ང་རྒྱལ་བཅོམ་པའི་མུ་ཁེངས་པ་ཉིད་ལ་དགོད་པར་བྱའོ། །གྲོང་གི་ཁྱིམ་
ཕྱིར་ཉེ་བར་འགྲོ་བ་ན་འགྲོ་བར་ཆས་པའི་གནས་བརྟན་འབའ་ཞིག་ཏུ་མ་ཟད་གནས་
བརྟན་གཞན་ཐམས་ཅད་ཀྱིས་གསར་བུ་འབའ་ཞིག་ཏུ་མ་ཟད་རྒན་གཞོན་ཐམས་ཅད་
ཀྱང་ངོ་སྟེ་མི་རྒོད་པ་ཉིད་དང་མ་ཁེངས་པ་ཉིད་ལ་དགོད་པར་བྱའོ། །འགྲེལ་ཆུང་ལས།

གྲོང་དུ་མཆོད་སྟོན་ལྟ་བུ་ལ་གནས་བརྟན་སོ་སོའི་འཁོར་མང་པོ་ཞིག་འདུས་ན་གནས་
བརྟན་རྣམས་ཀྱིས་བདག་གི་འཁོར་ལ་བཅོས་ཤིང་བསྟན། ཞེས་གསུངས་སོ། །འགྲོ་བར་
ཆས་པའི་གནས་བརྟན་གྱིས་རང་གི་འཁོར་རྣམས་མིང་ལ་སོགས་པའི་མཚན་མས་ཀུན་
ཤེས་པར་བྱའོ། །དེའང་འདི་ནི་བདག་གི་འཁོར་དུ་གཏོགས་པའི་གང་ཟག་གོ །བདག་
གིས་བསྲུང་བར་བྱ་བའོ་ཞེས་བྱ་བའི་དོན་དུའོ། །བསོད་སྙོམས་ལ་སོགས་པར་འགྲོ་བ་ལ་
སྤྱོད་ཡུལ་མ་ཡིན་པའི་གནས་ལྔ་སྤངས་པའི་སྤྱོད་ཡུལ་དུ་རྒྱུ་དགོས་པར་བསྟན་པ་དང་
འགྲོ་ཉལ་འདུག་ལང་བཞི་ཚུལ་བཞིན་དུ་སྤྱོད་པའི་སྤྱོད་ལམ་བསྟན་པ་དང་ལུང་མནོད་
པ་ལ་ལུང་སྦྱིན་པ་དང་ལ་སོགས་པས་ཁ་ཐོན་ཞུ་བ་ལ་ཁ་ཐོན་སློབ་སྟེ་སྦྱིན་པ་དང་བདག་
གི་སློབ་མ་དང་འཁོར་ལ་ཁ་ཟས་མེད་ན་ཁྱིམ་པ་ཡོན་བདག་ལ་སྦྱོར་དུ་བཅུག་པ་ལྟ་བུ་
ཟས་ཀྱི་རྙེད་པ་དང་ནད་པ་ལ་ནད་གཡོག་དང་སྨན་གྱིས་བགོ་བཤའ་བྱ་བ་དང་། ལ་
སོགས་ཀྱིས་ཆོས་གོས་ལ་སོགས་པའི་བགོ་བཤའ་བསྡུས་པས་དེ་དག་ཁྱིམ་པ་ཡོན་བདག་
ལ་སྦྱོར་དུ་བཅུག་པ་སོགས་དེ་ལྟ་བུའི་བྱ་བ་བསྒྲུབས་པས་དགེ་འདུན་གྱི་གནས་བརྟན་
གྱིས་གསར་བུ་རྣམས་ལ་ཕན་གདགས་པར་བྱའོ། །བཞི་པ་དབྱར་གནས་པར་ཁས་
བླངས་པའི་གནས་བརྟན་གྱི་ཚུལ་ཁྲིམས་ནི། དབྱར་གནས་པར་ཁས་བླངས་པས་གཙུག་
ལག་ཁང་བྱི་དོར་མི་བྱེད་པ་ལ་གྲོས་བཏབ་སྟེ་བྱི་དོར་བྱེད་དུ་གཞུག་ཅིང་བྱི་དོར་བྱེད་པ་ལ་
ནི་སྤྲོ་བར་བྱའོ། །ཞེས་གསུངས་ཏེ། གནས་བརྟན་དབྱར་གནུས་པར་ཁས་བླངས་པས་
དབྱར་གནས་པར་ཁས་བླངས་པའི་གནས་གཙུག་ལག་ཁང་བྱི་དོར་མི་བྱེད་པ་སྟེ་རལ་
གྲུམས་མི་འཆོས་པ་དག་ལ་གྲོས་བཏབ་སྟེ་གཙུག་ལག་ཁང་འདྲིལ་ཞིང་མི་ཟག་པའི་ཕྱིར་
བྱི་དོར་བྱེད་དུ་གཞུག་ཅིང་དང་པོ་ནས་བྱི་དོར་ཏེ་རལ་འཚེམ་བྱེད་པ་ལ་ནི་དགེ་ཞིང་
བསོད་ནམས་ཆེའོ་ཞེས་གཟེངས་བསྟོད་པས་སྤྲོ་བར་བྱའོ། །ལྔ་པ་གནས་བརྟན་རྣམས་
ཀྱི་ཐུན་མོང་གི་ཚུལ་ཁྲིམས་ནི། ཐམས་ཅད་ཀྱིས་འཁོར་དུ་གཏོགས་པ་གཏམ་འདོད་པ་
དག་ལ་རྗེས་སུ་མཐུན་པའི་ཆོས་ཉེ་བར་བསྒྲུབས་པས་ཕན་གདགས་པར་བྱའོ། །མི་སྨྲ་བ་

ཉིད་ལ་དགའ་བ་དག་བཏང་སྙོམས་སུ་གཞག་གོ །ཁྱིམ་པ་ཉེ་བར་འོངས་པའི་འཚལ་མ་
སྦྱོར་དུ་གཞུག་གོ །མི་བྱེད་དམ་མི་འདོད་ན་དེ་དག་ལ་ཆོས་དང་ལྡན་པའི་གཏམ་བྱས་
ནས་བདག་ཅག་འདི་ཡོད་དོ་ཞེས་བརྗོད་པར་བྱའོ། །ཞེས་གསུངས་ཏེ། གནས་བརྟན་
ཐམས་ཅད་ཀྱིས་རང་གི་འཁོར་དུ་གཏོགས་པ་མདོ་སྡེ་ལ་སོགས་པའི་ཆོས་ཀྱི་གཏམ་
འདོད་ཅིང་ཆོས་འཆད་པར་གསོལ་བ་འདེབས་པ་དག་ལ་འདོད་པའམ་སྤང་བྱ་དང་རྗེས་
སུ་མཐུན་པའི་ཆོས་བཤད་པ་ཉེ་བར་བསྒྲུབས་པས་ཕན་གདགས་པར་བྱའོ། །རང་གི་
འཁོར་འཕགས་པའི་མི་སྨྲ་བ་ཚུལ་བཞིན་ཡིད་ལ་བྱེད་པ་ཉིད་ལ་དགའ་བ་དགུ་ཅི་དགར་
བཏང་སྙོམས་སུ་གཞུག་གོ །འགྲེལ་ཆུང་ལས། སློབ་མ་བསམ་གཏན་སྤྱོད་ཅིང་དབེན་པ་
ལ་དགའ་ནའང་བག་ཡངས་སུ་གཞག བསམ་གཏན་སྤྱོད་ཅིང་དབེན་པར་འདུག་ཏུ་
གསོལ་ནའང་བསམ་གཏན་གྱི་ལུང་བཤད་ཅིང་བག་ཡངས་སུ་གཞག་ལེ་ལོ་བྱེད་པའི་
བག་ཡངས་སུ་མི་གཞག་གོ །ཞེས་སོ། །གནས་བརྟན་གྱིས་གཙུག་ལག་ཁང་དུ་ཁྱིམ་པ་
ཉེ་བར་འོངས་པའི་འཚལ་མ་སྟེ་ཟན་འཁོར་ལ་སྦྱོར་དུ་གཞུག་གོ །འདིའི་གནད་ཀྱིས་
དགེ་འདུན་པ་རྣམས་སྤྱིའི་རིམ་གྲོ་སྒྲུབ་པ་སོགས་སུ་འཚོགས་སྐབས་ཁྱིམ་པ་འོངས་ན་དེ་
ལ་སྐབས་དེར་གསོལ་རྒྱུའི་ཟས་ཤིག་དགེ་འདུན་པའི་ཟས་ལས་སྟེར་རུང་བར་སེམས་
མོད། འོན་ཀྱང་ད་དུང་ཞིབ་ཏུ་བརྟགས་ནས་ལག་ལེན་ལ་འཇུག་པར་བྱའོ། །ཟན་སྦྱོར་དུ་
བཅུག་ཀྱང་རང་གི་འཁོར་གྱིས་འཚལ་མ་སྟ་གོན་མི་བྱེད་དམ་ཁྱིམ་པ་དེ་དག་འཚལ་མ་མི་
འདོད་ན་ཁྱིམ་པ་དེ་དགུ་ལ་དགེ་འདུན་གྱི་གནས་བརྟན་གྱིས་ཆོས་དང་ལྡན་པའི་གཏམ་
བྱས་ནས་ཁྱིམ་པ་དེ་དག་དགའ་བར་བྱ་བའི་ཕྱིར་བདག་ཅག་དགེ་སློང་རྣམས་ལ་ཆོས་ཀྱི་
སྦྱིན་པ་འདི་ཡོད་དོ་ཞེས་ཁྱིམ་པ་དེ་དག་ལ་བརྗོད་པར་བྱའོ། །བདག་ཅག་ལ་མགྲོན་དུ་
བྱ་བ་ཆོས་ཡོད་དོ་ཞེས་བརྗོད་པར་འགྲེལ་ཆུང་ལས་གསུངས་སོ། །དྲུག་པ་ཞར་ལ་འཁོར་
དང་ལྡན་པའི་དགེ་སློང་གི་ཚུལ་ཁྲིམས་ནི། དེ་དང་ལྡན་པ་ཐམས་ཅད་ཀྱིས་འཁོར་ལ་སོ་
སོར་བརྟག་པར་བྱའོ། །དོན་མེད་པར་སྤྱོད་ན་ཚར་གཅད་དོ། །དེ་ལ་འགྲོ་བ་ལ་སོགས་

པ་དེ་ཇི་ལྟ་བ་བཞིན་ནོ། །གཏམ་སྣ་ཚོགས་དང་འགལ་བ་མེད་པར་བྱའོ། །ཞེས་གསུངས་
ཏེ། དགེ་འདུན་གྱི་གནས་བརྟན་འབའ་ཞིག་གིས་བྱ་བར་མ་ཟད་འཁོར་དེ་དང་ལྡན་པ་
ཉིད་ཀྱི་དགེ་སློང་ཐམས་ཅད་ཀྱིས་རང་གི་འཁོར་ལ་དོན་ཡོད་པར་སྤྱོད་དམ་མེད་པར་
སྤྱོད་ཅེས་སོ་སོར་བརྟག་པར་བྱའོ། །བརྟགས་པ་ན་དོན་མེད་པར་སྤྱོད་པས་དུས་ཡོལ་
བར་བྱེད་ན་དོན་མེད་པས་དུས་ཡོལ་བར་མི་འགྱུར་བ་དེ་ལྟར་ཚར་གཅད་དོ། །འཁོར་
དང་ལྡན་པའི་དགེ་སློང་གིས་འཁོར་དེ་ལ་འདི་ལྟར་འགྲོ་བར་བྱ། འདི་ལྟར་འདུག་པར་བྱ།
འདི་ལྟར་ཉལ་བར་བྱ་སོགས་གདམས་པ་ན་གདམས་པའི་དོན་འགྲོ་བ་ལ་སོགས་པ་ཉིད་
ཀྱི་ཚུལ་རང་གིས་འཁོར་དེ་ཇི་ལྟ་བ་བཞིན་བྱེད་དགོས་པ་ཡིན་ནོ། །འཁོར་དང་ལྡན་པ་
དེས་འཕྲོས་གཏམ་སྣ་ཚོགས་དང་གཏམ་ཆོས་དང་འདུལ་བ་དང་འགལ་བ་མེད་པར་བྱའོ། །
དེའང་གཏམ་སྣ་ཚོགས་ཀྱང་ཡིན་ལ་འགལ་བ་ཡང་ཡིན་པའི་གཞི་མཐུན་པ་ཉོན་མོངས་
པའི་གཏམ་རྣམ་པར་འཕྲོས་པ་ལྟ་བུ་དང་། སྣ་ཚོགས་མ་ཡིན་ཡང་འགལ་བ་ཡིན་པ་མི་
དགེ་བའི་གཏམ་སྣ་གཅིག་སྨྲས་པ་ལྟ་བུ་སྟེ་དེ་དག་མེད་པར་བྱའོ། །གསུམ་པ་ཕྱི་བཞིན་
འབྲང་བའི་ཚུལ་ཁྲིམས་ནི། ཕྱི་བཞིན་འབྲང་བའི་དགེ་སྦྱོང་མདུན་དུ་འགྲོ་བར་མི་བྱའོ། །
འདུག་པར་མི་བྱའོ། །སྨྲས་ན་སྨྲ་བར་བྱ་ཞིང་བསྒྲུབ་པར་བྱའོ། །གཏམ་གྱི་བར་ཆད་མི་
བྱའོ། །ཆོས་མ་ཡིན་པ་སྨྲ་ན་བཟློག་པར་བྱའོ། །ཆོས་ཀྱི་རྗེས་སུ་ཡི་རང་བར་བྱའོ། །ཆོས་
དང་ལྡན་པའི་རྙེད་པ་བྱུང་ན་བླང་བར་བྱའོ། །ཞེས་གསུངས་ཏེ། ཕྱི་བཞིན་འབྲང་བའི་
དགེ་སྦྱོང་རང་གི་གནས་ཀྱི་བླ་མའི་མདུན་དུ་འགྲོ་བར་མི་བྱའོ། །གནས་ཀྱི་གོང་དུ་འདུག་
པར་མི་བྱ་ཞིང་འགྲེང་བར་མི་བྱའོ། །དགེ་སྦྱོང་བླ་མས་སྨྲས་ན་དེའི་འོག་ཏུ་ཕྱི་བཞིན་
འབྲང་བའི་དགེ་སྦྱོང་གིས་ལན་སྨྲ་བར་བྱ་ཞིང་བླ་མས་མ་སྨྲས་ཀྱི་བར་དུ་འོག་མས་ཅུང་
ཟད་ཀྱང་སྨྲ་བར་མི་བྱ་ལ་བླ་མས་སྨྲས་པ་དེ་ཕྱི་བཞིན་འབྲང་བའི་དགེ་སྦྱོང་གིས་ཅང་མི་
སྨྲ་བར་བསྒྲུབ་པར་བྱའོ། །དགེ་སྦྱོང་བླ་མས་ཁྱིམ་པ་སོགས་ལ་གཏམ་སྨྲ་བ་ན་གཏམ་གྱི་
བར་ཆད་ཕྱི་བཞིན་འབྲང་བའི་དགེ་སྦྱོང་གིས་མི་བྱ་བ་སྟེ་བླ་མས་གཏམ་བཤད་པ་ན་གློ་

བུར་གྱི་གཏམ་མི་བྱའོ། །གཏན་ནས་མི་བྱའམ་ཞེ་ན། བླ་མ་དེས་ཁྱིམ་པ་སོགས་ལ་ཆོས་
མུ་ཡིན་པ་འཇིག་རྟེན་གྱི་ཆོས་དོན་མེད་པ་དང་ལོག་པའི་ཆོས་སྡིག་པ་སྨྲ་ན་བཟློག་པར་
བྱའོ། །བླ་མས་ཆོས་ཀྱི་གཏམ་སྨྲ་ན་བསྟོད་ཅིང་ལེགས་སོ་ཞེས་རྗེས་སུ་ཡི་རང་བར་བྱའོ། །
དགེ་སྦྱོང་བླ་མ་ལ་ཆོས་དང་ལྡན་པའི་རྙེད་པ་བྱུང་ན་ཕྱི་བཞིན་འབྲང་བའི་དགེ་སྦྱོང་གིས་
བླང་བར་བྱའོ། །དགེ་སྦྱོང་བླ་མ་རང་གིས་བླང་བ་ནི་ཚུལ་མ་ཡིན་པའི་ཕྱིར་རོ། །བཞི་པ་
དེ་ལས་གཞན་པའི་ཚུལ་ཁྲིམས་ལ་ལྔ། ཁྱིམ་དུ་འགྲོ་བའི་ཚུལ་ཁྲིམས། དྲན་པ་བསྟེན་
ཅིང་བཀའ་བཞིན་སྒྲུབ་པ། གཉུག་མར་གནས་པའི་ཚུལ་ཁྲིམས། གསར་བུའི་ཚུལ་
ཁྲིམས། གཡོག་འཁོར་དང་གནས་བསྐྱང་བའོ། །དང་པོ་ནི། ཁྱིམ་དུ་མི་རྒོད་པ་དང་མ་
ཁེངས་པ་དང་མི་གནས་པར་བྱའོ། །མིག་སྨད་པ་དང་ཁྱིམ་པ་རྣམས་ལ་ཆོས་དང་ལྡན་
པའི་གཏམ་བྱའོ། །སྦྱིན་པ་དང་དུལ་བ་དང་ཡང་དག་པར་སྡོམ་པ་དང་ཚངས་པར་སྤྱོད་པ་
ལ་གནས་པ་དང་། གསོ་སྦྱོང་དང་སྐྱབས་སུ་འགྲོ་བ་དང་བསླབ་པའི་གཞི་གཟུང་བ་དག་
ལ་དེ་དག་ངེས་པར་སྦྱར་བར་བྱའོ། །ཞེས་གསུངས་ཏེ། དགེ་སྦྱོང་ཁྱིམ་དུ་འགྲོ་བས་རྒོད་
བག་གི་རྣམ་འགྱུར་མེད་པས་མི་རྒོད་པ་དང་ཁེངས་དྲག་གི་རྣམ་པ་མེད་པས་མ་ཁེངས་པ་
དང་ཁྱིམ་དུ་ཡུན་རིང་དུ་མི་གནས་པར་མྱུར་དུ་འགྲོ་བའི་སེམས་བྱའོ། །ཁྱིམ་དུ་ཕྱིན་པ་ན་
གཡེང་བག་ཏུ་ལྟ་བ་ཉིད་ཚུལ་མ་ཡིན་པ་དང་མིག་ཕབ་ན་དབང་པོ་གཞན་ཡང་མི་རྒོད་
པའི་ཕྱིར་ན་ཡུལ་རྣམས་ལས་མིག་ཕྱིར་བླན་པའི་མིག་སྨད་པ་དང་ཁྱིམ་པ་རྣམས་ལ་ཆོས་
དང་ལྡན་པའི་གཏམ་བྱའོ། །ཇི་ལྟར་བྱ་ན། གཞི་ལས། བློ་ལྡན་ཆོས་དང་མཐུན་པ་ཡིས། །
ནོར་རྙེད་གསོག་པར་མི་བྱ་སྟེ། །ཚུལ་ཁྲིམས་ཕུན་སུམ་ཚོགས་པ་ཡི། །ཡོན་གནས་ལ་ནི་
ཡོན་དུ་འབུལ། །དགེ་སྦྱོང་བྲམ་ཟེ་དེས་པ་དང་། །ཕོངས་པ་ལེགས་པར་ཚིམ་བྱས་ན། །
ཤེས་རབ་ཅན་དེ་ལུས་ཞིག་ནས། །ལྷ་ཡི་ལུས་སུ་སྐྱེ་བར་འགྱུར། །མཁས་པས་དེ་ལྟར་
ཤེས་བྱས་ནས། །དད་ལྡན་ཆགས་པ་མེད་སེམས་ཀྱིས། །ཡོན་གནས་རྣམས་ལ་བྱིན་པ་ནི། །
དཔའ་བོ་སེར་སྣ་མེད་པས་བསྔགས། །ཞེས་གསུངས་པ་ལྟ་བུ་སྦྱིན་པའི་ཡོན་ཏན་དང་

བསོད་ནམས་བཤད་པ་དང་། དུག་གསུམ་དང་ང་རྒྱལ་སོགས་མེད་པར་དབང་པོ་རྣམས་
ལ་དབང་བྱེད་པའི་དུལ་བར་བྱ་བ་དང་། ལུས་དང་ངག་ཡང་དག་པར་སྡོམ་པ་དང་རབ་
བྱུང་གི་ཚུལ་ཁྲིམས་དང་ཁྱིམ་པ་ལའང་ཇི་སྲིད་འཚོའི་བར་དུ་གྲོང་པའི་ཆོས་ལས་ཕྱིར་
བཟློག་པའི་ཚངས་པར་སྤྱོད་པ་ལ་གནས་པ་དང༌། གསོ་སྦྱོང་བསྙེན་གནས་ཡན་ལག་
བརྒྱད་པ་ཉིན་ཞག་གཅིག་ལ་བསྲུང་བ་དང་དཀོན་མཆོག་གསུམ་ལ་སྐྱབས་སུ་འགྲོ་བ་
དང་དགེ་བསྙེན་གྱི་བསླབ་པའི་གཞི་ལྔ་གཟུང་བ་སྟེ་དེ་རྣམས་ཀྱི་ཕན་ཡོན་སོགས་བཤད་
ནས་དེ་དག་ལ་ཁྱིམ་པ་དེ་དག་ངེས་པར་སྦྱར་བར་བྱའོ། །གཉིས་པ་ནི། ལྟུང་བའི་སྒོར་
གྱུར་པའི་འཇུག་པ་ཐམས་ཅད་ལ་དྲན་པས་བསྒྲུབ་པར་བྱའོ། །རྗེས་སུ་འགྲོ་བ་སློབ་པས་
མི་བྱ་བར་མི་བྱའོ། །ཞེས་གསུངས་ཏེ། ཁྱིམ་དུ་འཇུག་པ་དང༌། བསོད་སྙོམས་ལེན་པ་
སོགས་ལྟུང་བ་འབྱུང་བའི་སྒོར་གྱུར་པའི་ལུས་ངག་ཡིད་གསུམ་གྱི་འཇུག་པ་ཐམས་ཅད་
ལ་དང་པོ་ནས་ཉེས་པར་འགྱུར་རམ་མི་འགྱུར་བརྟག་ཅིང་དྲན་པ་མངོན་དུ་གྱུར་པས་ལྟུང་
བ་འགའ་ཡང་མི་འབྱུང་བ་དེ་ལྟར་བསྒྲུབ་པར་བྱའོ། །གང་གི་རྗེས་སུ་འབྲང་ཞིང་འགྲོ་བ་
ཉིད་ཀྱི་ཡུལ་མཁན་པོ་དང་སློབ་དཔོན་གང་ཡིན་པས་ཆོས་ལ་སོགས་པ་བསྟན་ཅིང་སློབ་
པས་སློབ་མས་བསྒྲུབ་པར་ཞེས་སྔ་མ་དང་སྦྱར་ཏེ་བསྒྲུབ་པར་མི་བྱ་བར་མི་བྱའོ། ། །
གསུམ་པ་ནི། འོངས་པ་ལ་འོངས་པ་ལེགས་སོ་ཞེས་སྔར་སྙན་པ་བརྗོད་པར་བྱའོ། །
བཞིན་གྱི་མདངས་གསལ་བར་བྱའོ། །འཛུམ་པ་སྔར་བྱའོ། །ཁྲོ་གཉེར་མེད་པར་བྱའོ། །
གལ་ཏེ་ཁྱིམ་པ་ཞིག་ན་དེ་ལ་ཆོས་དང་ལྡན་པའི་གཏམ་བྱའོ། །གྲོང་མཐའ་པས་ནི་དེར་
མི་འོང་ན་ཀུན་དགའ་བར་འགྱུར་བ་ཅི་ནུས་པས་བཟློག་པར་བྱའོ། །ཆུ་དང་སྟན་བསྟབ་
པར་བྱའོ། །ཞེས་གསུངས་ཏེ། ཁྱིམ་པའམ་རབ་བྱུང་ཞིག་གཙུག་ལག་ཁང་དུ་འོངས་པ་
ལ་འོངས་པ་ལེགས་སོ་ཞེས་གསར་དུ་འོངས་པ་དེས་སྙན་པར་བརྗོད་པ་བས་སྔར་གཞུག་
མར་གནས་པས་སྙན་པ་བརྗོད་པར་བྱའོ། །དེས་མཚོན་ནས་མགྲོན་པོ་གསར་དུ་ཕེབས་
པ་ལ་ཨོ་བརྒྱལ་ལམ་སོགས་ཡུལ་དུས་དང་བསྟུན་ཏེ་སྔར་སྙན་པ་བརྗོད་པར་བྱའོ། ། །

གསར་དུ་འོངས་པ་ལ་གཉུག་མར་གནས་པས་ངོམ་ཟུག་གནག་པར་མི་བྱ་བར་བཞིན་གྱི་
མདངས་གསལ་བར་བྱ་བ་སྟེ་ངོ་མདངས་དང་བར་བྱའོ། །འོངས་པ་དེ་ལ་གཉུག་མར་
གནས་པའི་དགེ་སློང་དེས་འཛུམ་པ་སྔར་བྱའོ། །འོངས་པ་ལ་གཉུག་མར་གནས་པས་
ཁྲོས་པ་འདྲ་བར་གདོང་བསྡུས་པའི་ཁྲོ་གཉེར་མེད་པར་བྱའོ། །གཙུག་ལག་ཁང་དུ་
འོངས་པ་དེ་གལ་ཏེ་ཁྱིམ་པ་ཞིག་ཡིན་ན་དེ་ལ་དགེ་སློང་གིས་ཆོས་དང་ལྡན་པའི་གཏམ་
བྱའོ། །གྲོང་མཐའི་གཙུག་ལག་ཁང་ན་གནས་པའི་དགེ་སློང་གྲོང་མཐའ་པས་ནི་གཙུག་
ལོག་ཁང་དེར་ཁྱིམ་པ་ལ་སོགས་པ་མི་གློ་བུར་དུ་འོང་ན་ཁོ་ཀུན་དགའ་བར་འགྱུར་བ་
ཟས་སྐོམ་ལ་སོགས་པ་ཅི་ནུས་པས་བཟློག་པ་སྟེ་སྦྱིན་པར་བྱའོ། །དགོན་པ་པས་ཀྱང་གློ་
བུར་དུ་འོངས་པ་ལ་གཞན་མ་འབྱོར་ཡང་ཆུ་དང་སྟན་ཙམ་བསྟབ་པར་བྱའོ། །བཞི་པ་ནི།
ཕྱག་དར་དང་མལ་དང་སྟན་བཤམ་པ་དང་། ཆུ་གཞག་པ་དང་བྲིམ་པ་དང་ཟན་དྲང་བ་ནི་
གསར་བུས་བྱའོ། །ཞེས་གསུངས་ཏེ། གནས་ཁང་ལ་སོགས་པའི་ཕྱག་དར་དང་དགེ་
འདུན་གྱི་བྲང་ཁང་སྟེ་མགྲོན་ཁང་དུ་མལ་དང་སྟན་བཤམ་པ་དང་ཆག་ཆག་ལ་སོགས་
པའི་ཆུ་གཞུག་པ་དང་ཤིང་ཏོག་ལ་སོགས་པ་བྲིམ་པ་དང་ཟན་དྲང་བ་ནི་དགེ་ཚུལ་ཡན་
ཆད་གཞོན་པས་བྱ་དགོས་ལ་དགེ་སློང་གིས་བྱེད་ནའང་གསར་བུས་བྱ་སྟེ། དེ་ཡང་དགེ་
སློང་གིས་ཤིང་ཏོག་སོགས་བྲིམ་པ་ལ་སྔོན་ལ་བྱིན་ལེན་བྱས་ཏེ་བྲིམ་པར་བྱའོ། །ལྔ་པ་ནི།
གཡོག་འཁོར་གྱི་བྱ་བ་མི་མཐུན་པ་གལ་ཏེ་རང་དང་གཞན་ལ་གནོད་པར་མི་འགྱུར་བ་ནི་
ཅི་བདེར་གཞག་གོ །གལ་ཏེ་དེ་ལྟར་ནུས་ཀྱང་དེ་དག་རྒྱུན་བཅད་ལ་ཆོས་དང་ལྡན་པ་
བསྐྱེད་ནས་དེས་གྲོས་གདབ་པར་བྱའོ། །དེའི་གཞི་ལས་གཡོག་འཁོར་མི་དགའ་ཞིང་
འཕོ་བ་ལྟ་ན་ཕྱིར་བསྡུ་བར་བྱའོ། །མི་ནུས་པ་ཉིད་ཡིན་ན་གཞན་དུ་འགྲོ་བར་བྱའོ། །
དེའི་རྐྱེན་གྱིས་རྩོད་ཅིང་སྨྲ་བར་མི་བྱའོ། །དགེ་འདུན་གྱི་ཀུན་དགའ་ར་བར་གནོད་པ་
བྱེད་ན་ཅི་ནས་ཀྱང་དེ་ཉིད་འཛིན་དུ་གཞུག་པའི་ཕྱིར་འཛིན་པ་གཏོང་བ་དེ་ལྟར་བྱའོ། །
མི་འགྲོ་ན་བབ་ཅོལ་དུ་སུ་ལ་ཡང་མི་བརྗོད་པར་གཞོན་ནུ་དང་མཛའ་བཤེས་དང་ནང་

བློན་དང་བཀྲབས་པ་དང་ཞབས་འབྲང་གཉུག་མ་དག་ལ་སྐད་སྦྱར་ཏེ་གྲྭ་དག་པར་ཐུལ་
འོག་ཏུ་གཞུག་པར་བྱའོ། །ཞེས་གསུངས་ཏེ། གཡོག་འཁོར་གྱི་བྱ་བ་ཚུལ་དང་མི་མཐུན་
པ་ལྷ་དབང་ཕྱུག་ཆེན་པོའི་རྟེན་འཛུགས་པ་སོགས་གལ་ཏེ་དགེ་སློང་རང་དང་ཡུལ་མི་
གཞན་ལ་དངོས་སུ་གནོད་པར་མི་འགྱུར་བ་ནི་མི་དགག་པར་ཅི་བདེར་བཏང་སྙོམས་སུ་
གཞག་གོ །གཡོག་འཁོར་ནི། དགེ་འདུན་གྱི་གཡོག་ཏུ་བསྲེལ་བའི་མི་གང་དག་རབ་ཏུ་
མ་བྱུང་བ་དེ་དག་ཡིན་ཏེ། འགྲེལ་ཆུང་ལས། ལྷ་རིས་ཀྱི་འབངས་རྩེ་རྒོད་དང་། ལྟུམ་ར་
སྲུང་བ་ལྟ་བུའོ། །ཞེས་སོ། །གཡོག་འཁོར་གྱི་བྱ་བ་མི་མཐུན་པ་དེ་གལ་ཏེ་རང་གཞན་ལ་
གནོད་པ་དེ་ལྟར་ན་དྲག་པོའི་སྒོ་ནས་རྒྱུན་གཅད་པར་ནུས་ཀྱང་གཡོག་འཁོར་གྱི་བྱ་བ་མི་
མཐུན་པ་དེ་དག་ཞི་བའི་སྒོ་ནས་རྒྱུན་བཅུད་ལ། དབང་ཕྱུག་ཆེན་པོའི་རྟེན་འཛུགས་པ་
སོགས་ཀྱི་ཚབ་ཏུ་གཡོག་འཁོར་གྱི་བྱ་བ་ཆོས་དང་ལྡན་པ་གཙུག་ལག་ཁང་དུ་མར་མེའི་
ཕྲེང་བ་དགོད་པ་དང་དུས་སྟོན་ལ་སོགས་པ་བྱ་བའི་སེམས་བསྐྱེད་ནས་ཆོས་དང་ལྡན་
པའི་བྱ་བ་དེས་གཡོག་འཁོར་ལ་གྲོས་གདབ་པར་བྱའོ། །ཆོས་ལྡན་གྱི་བྱ་བ་ལ་བཞག་པ་
དེའི་གཞི་ལས་གཡོག་འཁོར་གྱི་སེམས་མི་དགའ་ཞིང་གཙུག་ལག་ཁང་གི་གནས་དེ་ནས་
གཞན་དུ་འཕོ་བ་ལྟ་ན་དེ་དག་ཅི་ནས་ཀྱང་མི་དགའ་བར་མི་འགྱུར་བ་དང་གཞན་དུ་མི་
འགྲོ་ཞིང་བྱ་བ་མི་མཐུན་པ་དེ་ཡང་རྒྱུན་གཅོད་པར་བྱ་བའི་ཕྱིར་སྦྱིན་པ་དང་སྙན་པར་སྨྲ་
བ་ལ་སོགས་པའི་ཐབས་ཀྱིས་ཕྱིར་བསྡུ་བར་བྱའོ། །རང་གཞན་ལ་གནོད་པའི་གཡོག་
འཁོར་གྱི་བྱ་བ་མི་མཐུན་པ་དེ་རྒྱུན་གཅོད་པར་མི་ནུས་པ་ཉིད་ཡིན་ན་དགེ་སློང་བདག་
ཉིད་གནས་གཞན་དུ་འགྲོ་བར་བྱའོ། །དེ་ལྟར་རང་ཉིད་གཞན་དུ་འགྲོ་བར་བྱ་བ་ལས་
གནོད་པའི་བྱ་བ་རྒྱུན་བཅད་པ་དང་ཆོས་ལྡན་ལ་བཞག་པ་དེའི་རྐྱེན་གྱིས་གཡོག་འཁོར་
དང་རང་ཉིད་རྩོད་ཅིང་འཐབ་པའི་ཚིག་སྨྲ་བར་མི་བྱའོ། །དགེ་འདུན་གྱི་ཀུན་དགའ་ར་
བར་རམ་གཙུག་ལག་ཁང་དུ་རྐུན་པོས་གནོད་པ་བྱེད་ན་ཅི་ནས་ཀྱང་གཡོག་འཁོར་གྱིས་
རྐུན་པོ་དེ་ཉིད་རྐུ་བའི་ཚེ་རྫས་དང་བཅས་པར་མངོན་སུམ་དུ་འཛིན་དུ་གཞུག་པའི་ཕྱིར་

འཛིན་པ་གཏོང་བ་དེ་ལྟར་བྱའོ། །གཡོག་འཁོར་འཛིན་དུ་མི་འགྲོ་ན་བབ་ཅོལ་དུའམ་མ་
བརྟགས་པར་གཞན་སུ་ལ་ཡང་རྐུན་མ་བྱུང་ངོ་ཞེས་སོགས་མི་བརྗོད་པར་རྒྱལ་ཚབ་ཏུ་
དབང་བསྐུར་བའམ་དབང་བསྐུར་བར་འགྱུར་བའི་གཞོན་ནུ་དང་རྒྱལ་པོས་མཐོང་ཆེན་
བྱེད་པའི་ཡུལ་དུ་གྱུར་པ་རྒྱལ་པོའི་ཞབས་ཀྱིས་འཚོ་བའི་གནང་ཆེན་ལྟ་བུ་རྒྱལ་པོའི་
མཛའ་བཤེས་དང་གུང་བློན་ཆེན་པོ་ལྟ་བུའི་ནང་བློན་དང་རྒྱལ་ཚབ་ཏུ་འོང་བ་མ་ཡིན་
པའི་རྒྱལ་བུ་གཞན་ལྟ་བུ་རྒྱལ་པོས་བཀྲབས་པ་དང་ཉིན་མཚན་ཐམས་ཅད་དུ་རྒྱལ་པོའི་
ཞབས་འབྲང་གཉུག་མ་བྱེད་པ་དག་ལ་རྐུན་པོ་ཐོན་པས་ནན་ཏུར་གྱིས་ཤིག་ཅེས་སྐད་
སྦྱར་ཏེ། དེ་དག་གིས་ཇི་ལྟར་བྱ་ན། བཟུང་ནས་རྒྱལ་པོས་བསྐོས་པ་གྲྭ་གང་དུ་སྐྱེ་བོ་
ཡོངས་ལ་གསོད་གཅོད་ལ་སོགས་པའི་མི་རིགས་པའི་ཆད་པ་མི་གཅོད་པས་བླའི་གྲྭ་དག་
པར་ཏེ་དག་པ་རུ་ཁྱོད་ནི་རྐུན་མའོ་ཞེས་པ་ལ་སོགས་པའི་ཚིག་གི་ནན་ཏུར་གྱིས་ཐུལ་བ་
སྟེ་ཚར་གཅོད་ཅིང་འོག་ཏུ་གཞུག་པ་སྟེ་ཕམ་པར་བྱའོ། །རྣམ་འབྱེད་འགྲེལ་ལས། བླའི་
གྲྭ་ཞེས་བྱ་བ་ནི་རྒྱལ་པོས་བསྐོས་པའི་གྲྭའོ། །ཞེས་སོ། །ཤེར་འབྱུང་གི་འགྲེལ་པ་ལས།
ལག་ནས་མ་ཟིན་པ་ཇི་ལྟར་ཞེ་ན། མ་ནུས་ན་སུ་ལའང་བྱུང་རྒྱལ་དུ་མི་བསྙད་པར་གཞོན་
ནུ་དང་སོགས་ནས་འདི་རྣམས་ལ་སྐད་སྦྱར་ཞིང་གཟུ་རས་སུ་གཅོད་པའི་མདུན་དུ་སྨྲ་ཕོབ་
ཅིག་པའོ། །ཞེས་སོ། །གཉིས་པ་བུད་མེད་ཀྱི་ཆོ་གའི་ཁྱད་པར་ལ་གཉིས། བུད་མེད་ཀྱི་
སྡོམ་པ་ལེན་པའི་མཐུན་རྐྱེན་ཆོ་གའི་ཁྱད་པར། འགལ་རྐྱེན་བར་ཆད་ཀྱི་ཁྱད་པར་རོ། །
དང་པོ་ལ་གཉིས། སྐྱེས་པའི་ཆོ་ག་ཉིད་བུད་མེད་ལ་ཁ་སྤོ་བ་དམིགས་བསལ་དང་བཅས་
པ། སྐྱེས་པའི་ཆོ་ག་དང་མི་འདྲ་བའི་ཁྱད་པར་བྱེ་བྲག་ཏུ་བསྟན་པའོ། །དང་པོ་ནི། དགེ་
སློང་གི་གནས་སུ་དགེ་སློང་མའོ། །རབ་ཏུ་དབྱུང་བ་ཐམས་ཅད་ཀྱིའོ། །བསྙེན་པར་
རྫོགས་པ་ལ་ནི་དེ་གསོལ་བ་ལ་སོགས་པའི་ལས་བྱེད་པ་ལས་གཞན་པའིའོ། །ཞེས་
གསུངས་ཏེ། དེའང་ལུང་ཕྲན་ཚེགས་ལས། ཀུན་དགའ་བོ་ངས་བུད་མེད་རྣམས་ལ་
དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བརྒྱད་བཅས་པ་ལ་བུད་མེད་ཀྱིས་

ནམ་འཚོའི་བར་དུ་བསླབ་པར་བྱའོ། །སོགས་ནས། སངས་རྒྱས་བཅོམ་ལྡན་འདས་ལ་ཚེ་
དང་ལྡན་པ་ཨུ་པཱ་ལིས་བཙུན་པ་བཅོམ་ལྡན་འདས་ཀྱིས་ནི་དེ་སྟེ་གོ་ཏ་མ་སྐྱེ་དགུའི་བདག་
མོ་ཆེན་མོས་བླ་མའི་ཆོས་བརྒྱད་ཡང་དག་པར་བཟུང་ནས་ནན་ཏན་བྱས་ན་དེ་ལ་འདི་
ཉིད་རབ་ཏུ་བྱུང་བའོ། །འདི་ཉིད་བསྙེན་པར་རྫོགས་པའོ། །འདི་ཉིད་དགེ་སློང་མའི་
དངོས་པོའོ་ཞེས་བཀའ་སྩལ་ན། བཙུན་པ་དེ་ལས་གཞན་པའི་བུད་མེད་རྣམས་ཇི་ལྟར་
རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་བགྱི་ཞེས་ཞུས་པ་དང་།
བཅོམ་ལྡན་འདས་ཀྱིས་བཀའ་བསྩལ་པ། ཨུ་པཱ་ལི་བུད་མེད་གཞན་ནི་རིམ་བཞིན་དུ་
རབ་ཏུ་དབྱུང་ཞིང་བསྙེན་པར་རྫོགས་པར་བྱའོ་ཞེས་གསུངས་ཤིང༌། དེ་ནས་རབ་བྱུང་
དང་བསྙེན་པར་རྫོགས་པའི་ཆོ་ག་རྒྱས་པར་གསུངས་སོ། །བུད་མེད་ཀྱི་ཆོ་ག་དེ་སྐྱེས་པ་
རབ་བྱུང་དང་བསྙེན་རྫོགས་བྱེད་པའི་ཆོ་ག་དང་སྤྱིར་འདྲ་བ་ལ། ཁྱད་པར་ནི། སྔར་སྐྱེས་
པའི་ཆོ་གའི་སྐབས་སུ་དགེ་སློང་ཞེས་སྨོས་པ་དག་གི་གནས་སུ་འདིར་ནི་དགེ་སློང་མ་
ཞེས་བརྗོད་པར་བྱའོ། །དཔེར་ན་དགེ་སློང་མ་འགའ་ཞིག་ལ་མཁན་མོ་ཉིད་དུ་གནས་པ་
ལའོ། །དང་པོའི་མཁན་མོ་ཉིད་ཀྱིས་བར་ཆད་དྲིས་ནས་ཡོངས་སུ་དག་པ་ལ་སྐབས་
དབྱེའོ། །རང་གིས་དགེ་བསྙེན་མ་ཉིད་དུ་ཉེ་བར་བསྒྲུབས་ནས་དགེ་འདུན་ལ་ཞུ་བའི་
དགེ་སློང་མ་ལ་གཏད་པར་བྱའོ། །མཁན་མོར་གསོལ་བར་བྱའོ། །མཁན་མོས་གོས་ངུར་
སྨུག་དག་སྦྱིན་པར་བྱའོ། །མཁན་མོས་བསྐོན་པར་བྱའོ། །དགེ་ཚུལ་མ་ཉིད་དུ་ཉེ་བར་
སྒྲུབ་པར་བྱེད་པའི་དགེ་སློང་མ་ལ་གཏད་པར་བྱའོ། །ཞེས་སྦྱར་ཏེ། འདིར་གང་ལས་
ལེན་པ་ཡུལ་གྱི་སྐབས་གཞན་དག་ལའང་དེ་བཞིན་དུ་ཤེས་པར་བྱའོ། །ལེན་པ་པོའི་
སྐབས་སུའང་དེ་ལྟར་ཚེ་དང་ལྡན་པའི་གནས་སུ་ཚེ་དང་ལྡན་མ་དང་དགེ་བསྙེན་གྱི་གནས་
སུ་དགེ་བསྙེན་མ་དང་དགེ་ཚུལ་གྱི་གནས་སུ་དགེ་ཚུལ་མ་སོགས་སྨོས་དགོས་པར་སྐབས་
ཀྱིས་གྲུབ་བོ། །དགེ་སློང་གི་གནས་སུ་དགེ་སློང་མ་ཞེས་སྨོས་པ་དེ་སྐབས་གང་དུ་ཞེ་ན།
རབ་ཏུ་དབྱུང་བ་དགེ་ཚུལ་གྱི་ཆོ་གའི་སྐབས་ཀྱི་ཡུལ་མཁན་པོ་ལ་སོགས་པ་དགེ་སློང་

ཞེས་སྨོས་པ་ཐམས་ཅད་ཀྱི་གནས་སུ་དགེ་སློང་མ་ཞེས་བརྗོད་པའོ། །དགེ་བསྙེན་མའི་ཆོ་
གའི་སྐབས་སུའང་འཕགས་མ་དགོངས་སུ་གསོལ་སོགས་བརྗོད་པ་ཤེས་པར་བྱའོ། །
གཞན་བར་ཆད་ཀྱི་ཁྱད་པར་འགའ་རེ་སོགས་ཅུང་ཟད་ཙམ་མ་གཏོགས་དགེ་བསྙེན་མ་
དང་བར་མ་རབ་བྱུང་དང་དགེ་ཚུལ་མའི་ཆོ་ག་རྣམས་ཕ་ཆོག་དང་འདྲའོ། །འོན་ཀྱང་བོད་
ཡུལ་འདིར་དགེ་སློང་མའི་སྡོམ་རྒྱུན་མ་བྱུང་བས། སྡོམ་པ་དེ་དག་དགེ་སློང་རྣམས་
ཀྱིས་སྟེར་བར་བྱེད་དོ། །དེ་ལ་ཁུངས་ཡང་ཡོད་དེ། དགེ་སློབ་མ་དང་། ཚངས་སྤྱོད་
ཉེར་གནས་ཀྱི་སྡོམ་པ་གཉིས་དགེ་སློང་མའི་དགེ་འདུན་མེད་ན་དགེ་སློང་ཕའི་དགེ་
འདུན་གྱིས་སྟེར་ཆོག་པར་འདུལ་བ་ལུང་སོགས་ལས་བཤད་པ་གང་ཞིག དེ་དང་རྒྱུ་
མཚན་མཚུངས་པའི་ཕྱིར་རོ། །འོ་ན་ལུང་ཕྲན་ཚེགས་སོགས་ལས་དགེ་སློང་གིས་དགེ་
སློང་མའི་ཐུན་མོང་མ་ཡིན་པའི་བར་ཆད་དྲི་ན་འདས་པ་དང་བཅས་པར་འགྱུར་རོ་ཞེས་
གསུངས་པ་དང་མི་འགལ་ལམ་ཞེ་ན། བར་ཆད་དྲི་བ་སྔར་བཅས་དང་། མི་དྲི་བ་རྗེས་
བཅས་ཡིན་པས་འགལ་བ་མེད་དོ། །འོན་ཀྱང་གཙུག་ཕུད་འབྲེག་པ་དང༌། གོས་སྦྱིན་
པ་དང་། བསྐོན་པ་སོགས་ཀྱི་སྐབས་རེག་ལྷག་འབྱུང་ཉེན་ཆེ་བས་གཟབ་དགོས་པར་
གསུངས་སོ། །སྒྲུབ་བྱེད་ཀྱི་ཆོ་ག་ཡང་དེང་སང་མང་ཆེ་བས་ཕ་ཆོག་ལ་རྟེན་པར་བྱེད་
ཀྱང༌། བསྒྲུབ་བྱ་ཕོ་མོའི་ཁྱད་པར་གྱིས་བར་ཆད་ཀྱི་ཁྱད་པར་སོགས་ཆོ་གའི་ཚིག་མི་
འདྲ་བ་ཅུང་ཟད་ཡོད་པས་ཕ་ཆོག་ཁོ་ན་ལྟར་བྱེད་མི་རུང་ངོ༌། །བསྙེན་རྫོགས་ཀྱི་སྐབས་
སུ་ཇི་ལྟར་བྱ་ཞེ་ན། བསྙེན་པར་རྫོགས་པ་ལ་ནི་གཉིས་ཀའི་དགེ་འདུན་གྱི་དབུས་སུ་
བསྙེན་པར་རྫོགས་པ་དེ་གསོལ་བ་སྟེ་བསྙེན་པར་རྫོགས་པར་གསོལ་བ་འདེབས་པ་དང་
ལ་སོགས་པའི་ཞེས་སྨོས་པ་ནི་གཉིས་ཀའི་དགེ་འདུན་གྱི་ནང་དུ་བར་ཆད་དྲི་བའི་ཕྱིར་
གསོལ་བ་འབའ་ཞིག་པའི་ལས་དང་གཉིས་ཀའི་དགེ་འདུན་གྱི་ནང་དུ་དངོས་གཞི་གསོལ་
བཞིའི་ལས་བྱེད་པ་སྟེ་སྐབས་གསུམ་པོ་ལས་གཞན་པའི་སྐབས་སུ་གསང་སྟེ་སྟོན་པ་དང་
མཁན་པོ་ལ་སོགས་པ་དགེ་སློང་ཞེས་སྨོས་པའི་གནས་སུ་དགེ་སློང་མ་ཞེས་བརྗོད་པར་

བྱའོ། །སྐབས་གསུམ་པོ་དེར་ནི། དགེ་སློང་ལས་བྱེད་པས་གཉིས་ཀའི་དགེ་འདུན་བཙུན་
པ་རྣམས་གསན་དུ་གསོལ། །སོགས་གཉིས་ཀའི་དགེ་འདུན་གྱི་མིང་ནས་བརྗོད་དགོས་
པའི་ཕྱིར་རོ། །གཉིས་པ་སྐྱེས་པའི་ཆོ་ག་དང་མི་འདྲ་བའི་ཁྱད་པར་བྱེ་བྲག་ཏུ་བསྟན་པ་ལ་
དྲུག་སྟེ། གང་ལས་ནོད་པ་ཡུལ་གྱི་ཁྱད་པར། བར་ཆད་དྲི་ཚུལ་གྱི་ཁྱད་པར། བསླབ་
ཚིགས་ཀྱི་ཁྱད་པར། རྒྱུད་སྣོད་དུ་རུང་བའི་ཁྱད་པར། རྟགས་ཀྱི་ཁྱད་པར། མཇུག་ཏུ་
བརྗོད་པའི་ཆོ་གའི་ཁྱད་པར་རོ། །དང་པོ་ནི། འདིར་དགེ་འདུན་གྱིས་བསྟན་པར་བྱའོ། །
ཞེས་གསུངས་ཏེ། དེའང་ཚངས་སྤྱོད་ཉེར་གནས་བྱིན་ཟིན་ནས་བསྙེན་པར་རྫོགས་པར་
གསོལ་བ་འདེབས་པ་ལ་འཇུག་པ་ནས་བཟུང་སྟེ་བསྙེན་རྫོགས་བྱ་བའི་སྐབས་འདིར་ནི་
ཡུལ་དབུས་སུ་དགེ་སློང་མའི་དགེ་འདུན་བཅུ་གཉིས་དང་མཐའ་འཁོབ་ཏུ་དྲུག་སྔར་
འཚོགས་ཡོད་པའི་སྟེང་དུ་ཡུལ་དབུས་སུ་དགེ་སློང་བཅུ་དང་། མཐའ་འཁོབ་ཏུ་བཅུ་མེད་
ན་ལས་བྱེད་པ་དང་ལྔ་སྟེ་དེ་ལྟ་བུའི་དགེ་སློང་གི་དགེ་འདུན་གྱིས་ཁ་སྐོང་གི་གྲངས་བསྣན་
པར་བྱའོ། །གུང་ཐང་བློ་གྲོས་ཀྱི་འདུལ་འགྲེལ་དུ། མཚོ་ཊཱིཀ་ལས། དགེ་སློང་མ་དེ་དག་
མ་རྙེད་ན་དགེ་སློང་ཕའི་དགེ་འདུན་གྱིས་ཀྱང་དགེ་སློབ་མའི་བསླབ་པ་སྦྱིན་དུ་རུང་སྟེ།
ལུང་དབྱར་གྱི་གཞི་ལས། དགེ་ཚུལ་མའི་བྱ་བ་འདི་ལྟ་སྟེ། ཞེས་སོགས་དྲངས་ནས་
གསུངས་པས། ད་ལྟ་བོད་འདིར་དགེ་སློང་དྲུག་གིས་དགེ་སློབ་མ་བསྒྲུབ་ཆོག་གམ་སྙམ་
ལ། དེ་དང་རུང་མཐུན་སྦྱར་ན་དགེ་སློང་མ་མ་རྙེད་ན་ཕ་བཅུ་གཉིས་ཀྱིས་དགེ་སློང་མ་
བསྒྲུབ་ཆོག་གམ་དཔྱད། ཅེས་གསུངས་ལ། ལས་གཞིའི་ཊཱི་ཀ་ལས་ཀྱང་། དགེ་སློང་མ་
བསྙེན་པར་རྫོགས་པར་བྱ་བ་ལ་ནི་དགེ་སློང་གི་དགེ་འདུན་གཙོ་བོ་ཡིན་པས་དགེ་སློང་
མའི་དགེ་འདུན་ལ་སོགས་པ་ནི་ཚུལ་དང་མཐུན་པ་ཙམ་དུ་བྱ་བར་ཟད་ཅེས་གསུངས་སོ།།
འོན་ཀྱང་ས་སྐྱ་བསོད་ནམས་སེང་གེས་མཛད་པའི་སྡོམ་གསུམ་རབ་དབྱེའི་ཁ་སྐོང་གཞི་
ལམ་འབྲས་གསུམ་གསལ་བྱེད་ལས། འགའ་ཞིག་སྐྱེས་ཚོགས་ཁོ་ན་ཡིས། །དེང་སང་བུད་
མེད་བསྙེན་རྫོགས་བྱེད། །དངོས་གཞི་གསོལ་བཞིའི་ལས་ཀྱི་ཚེ། །ཚོགས་གཉིས་ཕན་

ཚུན་བསྣོར་བ་དང་། །ལས་ཚིག་ཕན་ཚུན་བསྣོར་བས་ཀྱང་། །ཆགས་པར་ལས་གཞི་ཉིད་
ལས་གསུངས། །འོན་ཀྱང་ད་ལྟའི་ཆོ་ག་ཡིས། །བུད་མེད་བསྙེན་པར་རྫོགས་པ་ལ། ། །
ཚངས་སྤྱོད་ཉེར་གནས་མ་སོང་བར། །བསྙེན་པར་རྫོགས་པར་མི་འགྱུར་ཞིང་། །ཚངས་
སྤྱོད་ཉེར་གནས་མ་ཚོགས་ནི། །ཁོ་ནས་སྟེར་བར་གཞུང་ལས་གསུངས། །འདི་ལ་དམིགས་
བསལ་མ་གསུངས་ཤིང་། །སྒྲུབ་བྱེད་གཞན་ཡང་མེད་པས་ན། །འདི་འདྲའི་ཆོ་ག་བྱེད་པ་
ནི། །བསྟན་པ་དཀྲུག་པའི་སྙད་ཀར་ཟད། །ཅེས་དང༌། པཎ་ཆེན་ངག་ཆོས་ཀྱི་འདུལ་
བའི་སྤྱི་དོན་ལས། ད་ལྟར་གྱི་ཆོ་གའི་སྒོ་ནས་བུད་མེད་བསྙེན་པར་རྫོགས་པ་ལ་གསང་
སྟོན་གྱིས་བར་ཆད་དྲིས་པའི་འོག་ཏུ་དགེ་སློང་མའི་དགེ་འདུན་གྱིས་ཚངས་སྤྱོད་ལ་ཉེར་
གནས་ཀྱི་སྡོམ་པ་ངེས་པར་སྦྱིན་དགོས་པར་གསུངས་ཤིང་། དེ་ལ་དམིགས་བསལ་
གཞན་ཡང་མ་གསུངས་པས་བོད་དུ་བུད་མེད་བསྙེན་པར་རྫོགས་པ་བྱར་མི་རུང་བར་ཀུན་
མཁྱེན་བླ་མ་བསོད་ནམས་སེང་གེ་བཞེད་པ་ནི་མདོ་དང་འགྲེལ་པའི་དགོངས་པ་དཔྱིས་
ཕྱིན་པ་ཡིན་ནོ་ཞེས་བཤད་ཀྱང་། མི་འཐད་དེ། ཚངས་སྤྱོད་ཉེར་གནས་སྔོན་དུ་འགྲོ་
དགོས་པའི་ཁྱབ་པ་མེད་པའི་ཕྱིར་དང་། གལ་ཏེ་དགེ་སློང་མའི་དགེ་འདུན་མ་རྙེད་ན་དགེ་
སློང་ཕའི་དགེ་འདུན་གྱིས་ཚངས་སྤྱོད་ཉེར་གནས་སྦྱིན་ཆོག་པའི་ཕྱིར། དང་པོ་གྲུབ་སྟེ།
ཕ་ཆོག་ལ་བརྟེན་ནས་བུད་མེད་བསྙེན་པར་རྫོགས་ན་ལས་ཆགས་པ་གང་ཞིག དེ་ལ་
ཚངས་སྤྱོད་ཉེར་གནས་སྦྱིན་པའི་ཆོ་ག་མེད་པ་སོགས་ཀྱི་ཕྱིར་དང་། གཉིས་པ་གྲུབ་སྟེ།
རྩ་བར་དབྱར་གྱི་གཞི་ལས། དགེ་སློབ་མའི་ཚངས་པར་སྤྱོད་པ་ལ་ཉེ་བར་གནས་པའི་
སྡོམ་པ་དང༌། ཞེས་དང༌། དེའི་ཊི་ཀ་ལས། ཚངས་པར་སྤྱོད་པ་ལ་ཉེ་བར་གནས་པའི་
སྡོམ་པ་མནོས་པ་དེ་སྒྲུབ་པའི་དོན་དུ་ཡང་དགེ་སློང་དབྱར་གནས་པར་ཁས་བླངས་པ་
མཚམས་ཀྱི་ནང་ན་འདུག་པས་ཞག་བདུན་མན་ཆད་བྱིན་གྱིས་བརླབ་པར་བྱའོ། །ཞེས་
མཚམས་ཀྱི་ཕྱི་རོལ་ན་གནས་པའི་དགེ་སློབ་མའི་བྱ་བ་ཆོས་ལྡན་ཚངས་སྤྱོད་ཉེར་གནས་
ཀྱི་སྡོམ་པ་སྦྱིན་པའི་དོན་དུ་དབྱར་གནས་པའི་དགེ་སློང་རྣམས་ཀྱིས་དབྱར་བྱིན་གྱིས་

བརླབས་ཏེ་འགྲོ་ཆོག་པར་གསུངས་པའི་ཕྱིར་རོ། །གཉིས་པ་ནི། བར་ཆད་འདྲི་བ་དགེ་
སློང་མས་བསྒྲིབས་པ་ལ་བྱའོ། །ཞེས་གསུངས་ཏེ། གསང་སྟེ་སྟོན་མས་ལྐོག་ཏུ་བར་ཆད་
འདྲི་བ་སྒྲིབ་མི་དགོས་ཀྱང་། ཚངས་སྤྱོད་ཉེར་གནས་ཀྱི་སྡོམ་པ་སྦྱིན་པའི་དུས་ན་དགེ་
སློང་མའི་དགེ་འདུན་གྱི་དབུས་སུ་ལས་བྱེད་པའི་དགེ་སློང་མས་དང་། རྫོགས་པར་བསྙེན་
པར་བྱ་བའི་དུས་ན་གཉིས་ཀའི་དགེ་འདུན་གྱི་དབུས་སུ་ལས་བྱེད་པའི་དགེ་སློང་གིས་
བར་ཆད་འདྲི་བ་ནི་བུད་མེད་སྤོབས་པ་ཞན་པའི་ཕྱིར་དྲི་ཡུལ་དེ་དགེ་སློང་མས་བསྒྲིབས་
པ་སྟེ་དགེ་སློང་མ་གཞན་གྱིས་བར་དུ་བཅད་པ་ལ་དྲི་བར་བྱའོ། །དེའང་དགེ་སློང་མ་
གཞན་ཞིག་མདུན་དུ་བཞག་པས་ལན་གདབ་ཅིང་དེའི་ཚིག་གི་རྗེས་སུ་དེ་ཉིད་ཟློས་སུ་
གཞུག་གོ་ཞེས་ཀརྨ་ཤ་ཏཾ་དང་ཊཱི་ཀ་ལས་གསུངས་སོ། །གསུམ་པ་བསླབ་ཚིགས་ཀྱི་ཁྱད་
པར་ལ་གཉིས། ཚིགས་གཞན་ཡོད་པར་བསྟན་པ་དང་། དེ་ཡུལ་གང་ལས་སྐབས་གང་དུ་
ཇི་ལྟར་ནོད་ཅིང་སྤྱད་པའི་ཚུལ་ལོ། །དང་པོ་ནི། བུད་མེད་ལ་ནི་དགེ་སློབ་མ་ཞེས་བྱ་བའི་
ཚིགས་གཞན་ཡོད་དོ། །ཞེས་གསུངས་ཏེ། བུད་མེད་ལ་ནི་དགེ་སློབ་མ་ཞེས་བྱ་བའི་
ཚིགས་དགེ་ཚུལ་མ་ཉིད་དང་དགེ་སློང་མ་ཉིད་ལས་གཞན་ཚིགས་གསུམ་པ་འདི་ཡོད་དོ། །
གཉིས་པ་ལ་གསུམ་ལས། དང་པོ་མཁན་མོ་དང་བཅས་པ་ལ་བརྟེན་དགོས་པར་བསྟན་
པ་ནི། གནས་པ་ཁོ་ནའོ། །ཞེས་གསུངས་ཏེ། དགེ་སློབ་མ་ཉིད་ཀྱི་ཚིགས་དེ་ཡང་དགེ་
སློང་མ་འགའ་ཞིག་ལ་མཁན་མོ་ཉིད་དུ་གནས་པའམ་བསྟེན་པ་ཁོ་ན་ལ་ཡོད་པའོ། །
གཉིས་པ་སྦྱིན་པ་དང་སྤྱད་པའི་དུས་ནི། དགེ་ཚུལ་མ་ཉིད་དང་དགེ་སློང་མ་ཉིད་ཀྱི་བར་
སྐབས་སུ་སྤྱད་པའི་དུས་ནི་ལོ་གཉིས་སོ། །བསྙེན་པར་རྫོགས་པའི་དུས་ཀྱི་དང་པོར་དེས་
མ་ལོན་པའི་དང་པོ་ལ་སྐྱེའོ། །ཁྱིམ་སོ་བཟུང་བ་བསྙེན་པར་རྫོགས་པར་བྱ་བའི་ལོ་
རྣམས་ཀྱི་དང་པོ་ནི་བཅུ་གཉིས་ཉིད་དོ། །ཞེས་གསུངས་ཏེ། དགེ་སློབ་མའི་བསླབ་པ་དེ་
གནས་སྐབས་གང་དུ་སྦྱིན་པར་བྱ་ཞིང་དེ་དུས་ཇི་སྲིད་སྤྱད་པར་བྱ་དགོས་ཤེ་ན། དགེ་
ཚུལ་མ་ཉིད་ཐོབ་པ་དང་། དགེ་སློང་མ་ཉིད་མ་འཐོབ་པ་ཉིད་ཀྱི་བར་སྐབས་སུ་སྦྱིན་ཞིང་

སྤྱད་པའི་དུས་ནི་ལོ་གཉིས་སོ། །ཊཱི་ཀ་ལས། ལོ་གཉིས་ལས་ལྷག་ན་ཡང་། དེ་ཕྱིན་ཆད་
བརྟུལ་ཞུགས་དེ་ཉམས་པར་ཡང་མི་འགྱུར་ལ། དེ་ཕྱིན་ཆད་མི་བསྲུང་བར་བྱ་བ་ཡང་མ་
ཡིན་ནོ། །འོན་ཀྱང་དུས་ངེས་པར་མཛད་པས། དུས་དེ་སྲིད་དུ་ངེས་པ་ཁོ་ནར་བསྲུང་བར་
བྱ་བ་ཉིད་ཡིན་ཏེ། དེ་སྲིད་དུ་དེ་ཡོངས་སུ་རྫོགས་པར་མ་གྱུར་ཀྱི་བར་དུ་རྫོགས་པར་
བསྙེན་པར་མི་བྱའོ་ཞེས་བྱ་བའི་ཐ་ཚིག་གོ །ཞེས་སོ། །དགེ་ཚུལ་མ་ཉིད་དང་དགེ་སློང་མ་
ཉིད་ཀྱི་བར་སྐབས་ལ་དུས་རིང་པོ་ཡོད་ན་དུས་གང་གི་ཚེ་དགེ་སློབ་མའི་སྡོམ་པ་སྐྱེ་ཞེ་ན།
བུད་མེད་ཁྱིམ་སོ་མ་བཟུང་བ་དང་། ཁྱིམ་སོ་བཟུང་བ་བསྙེན་པར་རྫོགས་པའི་སྡོམ་པ་སྐྱེ་
བའི་དུས་ཀྱི་དང་པོར་ཏེ་ལོ་ཉི་ཤུར་དང་ལོ་བཅུ་གཉིས་ལ་དགེ་སློབ་མ་ལོ་གཉིས་སྤྱད་
པའི་དུས་དེས་མ་ལོན་པའི་དང་པོ་ལོ་བཅོ་བརྒྱད་ལོན་པ་དང་ལོ་བཅུ་ལོན་པ་ལ་དགེ་
སློབ་མའི་སྡོམ་པ་སྐྱེའོ། །སྐྱེས་པ་དང་མི་འདྲ་བའི་བྱེ་བྲག་བུད་མེད་ཁྱིམ་སོ་བཟུང་བ་
བག་མར་བཏང་བ་ཡིན་ན་བསྙེན་པར་རྫོགས་པར་བྱ་བའི་ལོ་རྣམས་ཀྱི་དང་པོ་ནི་ལོ་
བཅུ་གཉིས་ལོན་པ་ཉིད་དོ། །གསུམ་པ་ཇི་ལྟར་སྦྱིན་པའི་ཆོ་ག་ནི། སྦྱིན་པ་ལས་སྐྱེའོ། །
དགེ་སློང་མའི་དགེ་འདུན་གྱིས་སོ། །སྦྱིན་པ་ནི་བསླབ་པའི་སྡོམ་པ་ཞེས་བྱ་བས་སོ། །
དེའི་འོག་ཏུ་བསླབ་པ་བརྗོད་པར་བྱའོ། །ཞེས་གསུངས་ཏེ། དགེ་སློབ་མའི་སྡོམ་པ་དེ་ཇི་
ལྟར་སྐྱེ་ཞེ་ན། དགེ་འདུན་འཕགས་མ་རྣམས་གསན་དུ་གསོལ། དགེ་ཚུལ་མ་མིང་འདི་
ཞེས་བགྱི་བ་ཁྱིམ་སོ་བཟུང་བ་ལོ་བཅུ་ལགས་པའམ། གཞོན་ནུ་མ་ལོ་བཅོ་བརྒྱད་ལགས་
པ་འདི་མཁན་མོ་མིང་འདི་ཞེས་བགྱི་བས་དགེ་སློང་མའི་དགེ་འདུན་ལས་ལོ་གཉིས་སུ་
ཆོས་དྲུག་དང་། རྗེས་སུ་མཐུན་པའི་ཆོས་དྲུག་ལ་བསླབ་པའི་སྡོམ་པ་གསོལ་ན། སོགས་
གསོལ་གཉིས་ཀྱི་ལས་ལ་བརྟེན་ནས་སྦྱིན་པ་ལས་སྐྱེའོ། །སུས་སྦྱིན་ཞེ་ན། ཡུལ་དབུས་
སུ་དགེ་སློང་མ་བཅུ་གཉིས་དང་མཐའ་འཁོབ་ཏུ་དགེ་སློང་མ་བཅུ་གཉིས་མེད་ན་དྲུག་གི་
གྲངས་ཚང་བ་མཁན་མོ་དང་ལས་བྱེད་པ་མོ་དང་བཅས་པའི་དགེ་སློང་མའི་དགེ་འདུན་
གྱིས་སོ། །ཇི་ལྟར་སྦྱིན་ཞེ་ན། སྦྱིན་པ་ནི་དགེ་སློབ་མ་ཉིད་ཅེས་བྱ་བའི་ཚིག་གིས་མི་སྦྱིན་

གྱི་གོང་དུ་དྲངས་པ་བཞིན་བསླབ་པའི་སྡོམ་པ་ཞེས་བྱ་བས་སྦྱིན་དགོས་སོ། །དེའང་དགེ་
སློང་མའི་བསླབ་པའི་ཚུལ་ལ་སློབ་པའི་སྡོམ་པ་ཡིན་པས་བསླབ་པའི་སྡོམ་པ་ཞེས་བྱའོ། །
དེ་ལ་དགེ་སློབ་མའི་ཆོ་ག་ལ། སྦྱོར་བའི་ཆོ་ག་ནི། དགེ་སློང་མ་རྣམས་ལས་ཀྱི་གནས་སུ་
འདུས་ནས། དང་པོར་བསྒྲུབ་བྱ་ལ་སྟོན་པར་ཕྱག་གསུམ་འཚལ་དུ་གཞུག་ཅིང་། དེ་ནས་
གནས་དེར་འདུས་པའི་དགེ་སློང་མ་རེ་རེ་ལ་ཕྱག་གསུམ་གསུམ་འཚལ་དུ་གཞུག་པ་དང་།
མཁན་མོར་འོས་པ་ལ་ཕྱག་གསུམ་འཚལ་དུ་གཞུག་ཏེ་མཁན་མོར་གསོལ་བ་གདབ་པ་
དང༌། བསླབ་པའི་སྡོམ་པ་སྦྱིན་པར་གསོལ་བ་གདབ་པའི་ཕྱིར་ལས་བྱེད་པའི་དགེ་སློང་
མས་བསྒྲུབ་བྱ་ལ་སྟོན་པར་ཕྱག་གསུམ་འཚལ་དུ་གཞུག་ཅིང་། དེ་ནས་མའི་དགེ་འདུན་
ལ་ཕྱག་གསུམ་འཚལ་དུ་གཞུག་སྟེ་བསླབ་པའི་སྡོམ་པ་སྦྱིན་པར་གསོལ་བ་ལན་གསུམ་
གདབ་ཏུ་གཞུག་པའོ། །དངོས་གཞིའི་ཆོ་ག་ནི། གསོལ་བ་དང་གཉིས་ཀྱི་ལས་བརྗོད་པའོ། །
མཇུག་གི་ཆོ་ག་ནི། གསོལ་གཉིས་ཀྱི་ལས་ཀྱི་མཇུག་སྡུད་བརྗོད་ཅིང་དེའི་འོག་ཏུ་དགེ་
སློང་མ་ལས་བྱེད་པ་མ་ཡིན་པ་གཞན་གང་ཡང་རུང་བ་ཞིག་གིས་དུས་གོ་བརྗོད་ནས་ལས་
བྱེད་པ་མོས་བསླབ་པ་བཅུ་གཉིས་པོ་བརྗོད་པར་བྱའོ། །དེའང་འདི་ལྟར་བརྗོད་དགོས་ཏེ།
ཀརྨ་ཤ་ཏཾ་ལས། ཆོས་དྲུག་གང་ཞེ་ན། གཅིག་པུ་ལཾམ་དུ་འགྲོ་མི་བྱ། །ཆུ་བོའི་ཕ་རོལ་རྐྱལ་
མི་བྱ། །སྐྱེས་པ་ལ་ནི་རེག་མི་བྱ། །སྐྱེས་པ་དང་ནི་འདུག་མི་བྱ། །སྨྱན་དུ་འགྱུར་བར་མི་བྱ་
ཞིང་། །ཁ་ན་མ་ཐོ་བཅབ་མི་བྱ། །བདེ་གཤེགས་གསུངས་པའི་ཆོས་དྲུག་གོ །དེ་དག་
གསུང་རབ་ལས་གསུངས་ཡིན། །རྗེས་སུ་མཐུན་པའི་ཆོས་དྲུག་གང་ཞེ་ན། གསེར་ལ་
གཟུང་བར་མི་བྱ་ཞིང་། །འདོམས་ཀྱི་སྤྱི་ནི་བྲེག་མི་བྱ། །ས་ནི་བརྐོ་བར་མི་བྱ་སྟེ། །ཆུ་
སྔོན་དག་ཀྱང་གཅད་མི་བྱ། །བྱིན་ལེན་མ་བྱས་བཟའ་མི་བྱ། །གསོག་འཇོག་བྱས་པ་
བཟའ་མི་བྱ། །རྗེས་མཐུན་ཆོས་དྲུག་འདི་དག་ནི། །བདེ་བར་གཤེགས་པས་རྟག་ཏུ་
བཀག །མིང་འདི་ཞེས་བྱ་བ་ཁྱོད་ཉོན་ཅིག ཁྱོད་ཀྱིས་དེང་ཕྱིན་ཆད་ལོ་གཉིས་སུ་ཆོས་
དྲུག་དང་། རྗེས་སུ་མཐུན་པའི་ཆོས་དྲུག་ལ་བསླབ་པར་བྱའོ། །ཆོས་དྲུག་གང་ཞེ་ན།

ཞེས་སོགས་དེ་དག་ཚིག་ལྷུག་པའི་སྒོ་ནས་ཀྱང་རེ་རེ་ནས་བརྗོད་པར་བྱས་སོ། །ཅིའི་ཕྱིར་
ཆོས་དྲུག་དང་རྗེས་སུ་མཐུན་པའི་ཆོས་དྲུག་ཅེས་བྱ་ཞེ་ན། ཕྲན་ཚེགས་འགྲེལ་པ་ལས།
གཙོ་བོར་གྱུར་པ་ཉིད་ཀྱི་ཕྱིར་ཆོས་ཀྱི་སྒྲ་དྲུག་པོ་དང་། གཙོ་བོ་ཉིད་མ་ཡིན་པའི་ཕྱིར་རྗེས་
སུ་མཐུན་པའི་ཆོས་ཀྱི་སྒྲར་བསྟན་པ་ཡིན་ཏེ་ཞེས་བཤད་དོ། །དེས་ན་མི་ཚངས་སྤྱོད་ཀྱི་
རྒྱུའི་ཆ་ནས་དམ་དུ་བཀག་སྟེ་མི་ཚངས་སྤྱོད་སྤོང་བའི་རྩ་བའི་བསླབ་བྱར་གྱུར་པ་ལ་རྩ་བའི་
ཆོས་དྲུག་དང་། རྩ་བར་གྱུར་པ་མ་ཡིན་པ་ལ་རྗེས་སུ་མཐུན་པའི་ཆོས་དྲུག་ཅེས་བྱའོ། །
འདིར་བཀའ་དྲིན་རྗེས་དྲན་གྱི་ཕྱག་བྱ་བ་དང་སྨོན་ལམ་གདབ་པར་ཡང་ཀརྨ་ཤ་ཏཾ་ལས་
བཤད་དོ། །འོ་ན་དགེ་སློབ་མའི་སྡོམ་པ་དེ་སྡོམ་པ་མཚན་ཉིད་པ་ཡིན་ནམ་བཏགས་པ་པ་
ཡིན་ཞེ་ན། དེ་ལ་དགེ་སློབ་མའི་སྡོམ་པ་ཞེས་པ་ནི་དགེ་ཚུལ་མས་སྤང་བྱ་བཅུ་སྤོང་བ་དེའི་
སྟེང་དུ་བསླབ་བྱ་བཅུ་གཉིས་བསྣན་པའི་ཚེ་ན། སྔར་དགེ་ཚུལ་མས་ཐོབ་ཟིན་པའི་རྩ་བ་
བཞིའི་སྡོམ་པའི་རྒྱུན་དེ་ཉིད་ལ་དགེ་སློབ་མའི་སྡོམ་པ་ཞེས་བརྗོད་པའི་སྐབས་དང༌།
དགོས་ཆོས་བསླབ་བྱ་བཅུ་གཉིས་པོ་ལ་དགེ་སློབ་མའི་སྡོམ་པ་ཞེས་བརྗོད་པའི་སྐབས་
དང་གཉིས་ཡོད་དེ། དང་པོའི་དབང་དུ་བྱས་ནས་མཛོད་འགྲེལ་ལས། དགེ་སློབ་མ་དང་
དགེ་ཚུལ་མའི་སྡོམ་པ་རྫས་གཞན་མ་ཡིན་ནོ་ཞེས་དང་། ཊི་ཀ་ལས། དགེ་སློབ་མས་
བསླབ་པའི་གཞི་ཡང་དག་པར་བླངས་པ་སྲོག་གཅོད་སྤོང་བ་ལ་སོགས་པ་བཅུ་དང༌།
ཆོས་དྲུག་དང་རྗེས་སུ་མཐུན་པའི་ཆོས་དྲུག་པོ་དག་གོ་ཞེས་གསུངས་པ་ལྟ་བུའོ། །གཉིས་
པའི་དབང་དུ་བྱས་ནས་བསླབ་བྱ་བཅུ་གཉིས་སྦྱིན་བྱེད་ཀྱི་ཆོ་གའི་སྦྱོར་བ་གསོལ་བ་
འདེབས་པ་དང་། དངོས་གཞི་གསོལ་གཉིས་ཀྱི་ལས་ཀྱི་སྐབས་ཐམས་ཅད་དུ་ཀརྨ་ཤ་ཏཾ་
ལས་ལོ་གཉིས་སུ་ཆོས་དྲུག་དང་། རྗེས་སུ་མཐུན་པའི་ཆོས་དྲུག་ལ་བསླབ་པའི་སྡོམ་པ་
གསོལ་ན་ཞེས་སོགས་བསླབ་བྱ་བཅུ་གཉིས་པོ་ལ་བསླབ་པའི་སྡོམ་པ་ཞེས་གསུངས་པ་
ལྟ་བུའོ། །དེ་ལ་བསླབ་པའི་སྡོམ་པ་ཞེས་པ་དང་དགེ་སློབ་མའི་སྡོམ་པ་ཞེས་པ་ནི་དོན་
གཅིག་སྟེ། བསླབ་བྱ་བཅུ་གཉིས་པོ་སྦྱིན་བྱེད་ཀྱི་ཆོ་ག་ལ་དགེ་སློབ་མའི་སྡོམ་པ་སྦྱིན་བྱེད་

ཀྱི་ཆོ་ག་དང་ལས་ཞེས་ཀརྨ་ཤ་ཏཾ་ལས་གསུངས་པའི་ཕྱིར་རོ། །དེ་ལྟར་གཉིས་ཡོད་པ་
ལས་དང་པོ་དགེ་ཚུལ་མས་སྤང་བྱ་བཅུ་སྤོང་བ་དེའི་སྟེང་དུ་བསླབ་བྱ་བཅུ་གཉིས་བསྣན་
པའི་ཚེ་ན། སྔར་དགེ་ཚུལ་མས་ཐོབ་ཟིན་པའི་རྩ་བ་བཞིའི་སྡོམ་པའི་རྒྱུན་དེ་ཉིད་ལ་དགེ་
སློབ་མའི་སྡོམ་པ་ཞེས་བརྗོད་པའི་སྡོམ་པ་དེ་མཚན་ཉིད་པ་ཡིན་ཏེ། དེ་སྤོང་བཞིས་
བསྡུས་པའི་སྡོམ་པ་མཚན་ཉིད་པ་ཡིན་པའི་ཕྱིར་རོ། །དེ་ལྟར་བཤད་སྐབས་དགེ་སློབ་
མའི་སྡོམ་པའི་གཙོ་འཁོར་ཐམས་ཅད་བགྲངས་ན་སྤོང་བ་བཞི་འཁོར་དང་བཅས་པ་སྤང་
བྱ་ཉི་ཤུ་རྩ་གཉིས་སྤོང་བ་ཞིག་ཡིན་པར་འདོད་དགོས་སོ། །དེ་ལ་མཁས་པ་འགས་སྐྱོན་
འདི་ལྟར་བརྗོད་དེ། ཆོས་བཅུ་སྤོང་བ་དང་བཅུ་གཉིས་སྤོང་བ་དེ་གང་ཟག་གཅིག་གི་དགེ་
སློབ་མའི་སྡོམ་པའི་གཙོ་འཁོར་ཙམ་དུ་རིགས་གཅིག་པ་མ་ཡིན་པར་ཐལ། རྒྱུ་ཚོགས་ཐ་
དད་ལས་སྐྱེས་པའི་ཕྱིར་ཏེ། ཆོས་བཅུ་སྤོང་བ་ནི་སློབ་དཔོན་མ་དང༌། སྔགས་ལན་
གསུམ་བརྗོད་པ་ལ་བརྟེན་ནས་སྐྱེས་པའི་ཕྱིར་དང༌། ཆོས་བཅུ་གཉིས་སྤོང་བ་ནི་དགེ་
འདུན་མ་དང་ལས་ཀྱི་ཆོ་ག་ལ་བརྟེན་ནས་སྐྱེས་པའི་ཕྱིར་དང་། གཞན་ཡང་བསྟེན་པའི་
ཕྱིར་གཞན་ལ་ཁས་བླངས་ན་གཏོང་མི་གཏོང་རྫས་འགལ་བའི་ཕྱིར་ཏེ། འདི་ཉིད་ལས།
བསྟེན་པའི་ཕྱིར་གཞན་ལ་ཁས་བླངས་པ་ན་བསླབ་པ་འཁྲུགས་པ་ཉིད་དོ། །ཞེས་དང༌།
ཊི་ཀ་ལས། འདིར་དགེ་སློབ་མའི་བསླབ་པ་འཁྲུགས་པ་ཉིད་ཡིན་གྱི་དགེ་ཚུལ་མའི་
བསླབ་པ་ནི་འཁྲུགས་པ་མ་ཡིན་ཏེ། ཞེས་གསུངས་པའི་ཕྱིར་དང་། ཡང་དགེ་སློབ་མའི་
སྡོམ་པ་ཆོས་ཅན། རྟེན་མཚན་ལན་གཅིག་ཏུ་གྱུར་པས་དེ་མི་གཏོང་བར་ཐལ། སྡོམ་པ་
མཚན་ཉིད་པ་ཡིན་པའི་ཕྱིར། ཁྱབ་སྟེ། དང་པོ་གཉིས་ལ་ནི་མི་ཉམས་སོ་ཞེས་གསུངས་
པའི་ཕྱིར། འདོད་ན་དགེ་སློབ་མ་སྐྱེས་པར་མཚན་གྱུར་པ་དེ་ཆོས་ཅན། དགེ་སློབ་ཕ་ཡིན་
པར་ཐལ། དགེ་སློབ་མའི་བསླབ་པ་དེ་མ་བཏང་བར་ལྡན་པའི་སྐྱེས་པ་ཡིན་པའི་ཕྱིར་
ཞེས་ཟེར་རོ། །ལན་རིམ་བཞིན་དུ་དང་པོ་ལ་དགེ་སློང་ཕ་མའི་སྡོམ་པ་ཆོས་ཅན། སྤོང་
བདུན་གྱི་རྫས་རིགས་གཅིག་ཏུ་མི་རུང་བར་ཐལ། རྒྱུ་ཚོགས་ཐ་དད་ལས་སྐྱེས་པའི་ཕྱིར་

ཞེས་བརྗོད་ན་མཚུངས་པ་དང༌། གཉིས་པ་ལ་དགེ་སློང་མའི་ཕམ་པ་ཐུན་མོང་དང་ཐུན་
མིན་རྣམས་བསྲུང་བ་ཆོས་ཅན། དགེ་སློང་མའི་བསླབ་པ་ཙམ་དུ་རིགས་གཅིག་པ་མ་ཡིན་
པར་ཐལ། དགེ་སློང་མ་སྐྱེས་པར་མཚན་གྱུར་ཚེ་ཐུན་མོང་གི་ཕམ་པ་རྣམས་ཡོད་ཅིང་ཐུན་
མིན་རྣམས་མེད་པར་འགྱུར་བའི་ཕྱིར་རོ། །དེས་ན་བསླབ་བྱ་བཅུ་གཉིས་པོ་འཁྲུགས་ཏེ་
མེད་པར་གྱུར་པ་ན་རྩ་བ་བཞིའི་སྡོམ་པ་དེ་དགེ་ཚུལ་མའི་སྡོམ་པ་ཞེས་བྱ་སྟེ། དཔེར་ན་
དགེ་སློང་མ་མཚན་གྱུར་ཏེ། རེག་པ་ལུས་བཀན་ལ་སོགས་པ་ཐུན་མོང་མ་ཡིན་པའི་
བཅས་པ་རྣམས་བཏང་བ་ན་སྤོང་བ་བདུན་གྱི་སྡོམ་པ་དེ་དགེ་སློང་ཕའི་སྡོམ་པ་ཡིན་པ་
བཞིན་ནོ། །གསུམ་པའི་ལན་ལ་མཚན་ལན་གཅིག་ཏུ་གྱུར་ཚེ་དགེ་སློབ་མའི་རྒྱུད་ཀྱི་དགེ་
ཚུལ་མའི་སྡོམ་རྒྱུན་མི་གཏོང་ལ། སྐྱེས་པའི་རྟེན་ལ་དགེ་སློབ་མའི་བསླབ་པའི་བཅས་པ་
མེད་པའི་ཕྱིར་ན་བསླབ་བྱ་བཅུ་གཉིས་པོ་མེད་པར་གྱུར་ཅིང༌། དེ་དག་མེད་པས་དགེ་སློབ་
ཕར་ཐལ་བའི་སྐྱོན་ཡང་མེད་དོ། །དགོས་ཆོས་བསླབ་བྱ་བཅུ་གཉིས་པོ་ལ་དགེ་སློབ་མའི་
སྡོམ་པ་ཞེས་བརྗོད་པ་ནི་བཏགས་པ་པ་སྟེ། བསླབ་བྱ་བཅུ་གཉིས་པོ་དེ་སྤོང་བ་བཞི་དང་
བདུན་གང་ཡང་མིན་པའི་ཕྱིར་རོ། །ཁྱབ་སྟེ་སྡོམ་པ་མཚན་ཉིད་པ་ལ་སྤོང་བ་བཞིའམ་
བདུན་གང་རུང་དུ་ངེས་པར་འོད་ལྡན་ལས་གསུངས་པའི་ཕྱིར་རོ། །སྡོམ་འགྲེལ་དཔག་
བསམ་སྙེ་མ་ལས་ཀྱང་། དགེ་སློབ་མའི་བསླབ་བྱ་རྣམས་ནི་ཇི་སྲིད་འཚོ་དང་ཉིན་ཞག་གི་
མཐའ་གང་དུའང་མི་རུང་བས་སོ་ཐར་གྱི་སྡོམ་པ་མཚན་ཉིད་པར་མི་རུང་ངོ་ཞེས་གསུངས་
པ་ཡང་དགེ་སློབ་མའི་སྡོམ་པ་སྦྱིན་བྱེད་ཀྱི་ཆོ་ག་ལ་བརྟེན་ནས་གསར་དུ་བླངས་པའི་
བསླབ་བྱ་བཅུ་གཉིས་ཀྱི་དབང་དུ་བྱས་ནས་གསུངས་པ་ཡིན་ཏེ། ཇི་སྲིད་འཚོ་དང་ཉིན་
ཞག་གི་མཐའ་གང་དུའང་མི་རུང་བས་ཞེས་གསུངས་པས་ཤེས་ནུས་པའི་ཕྱིར་རོ། །བཞི་
པ་རྒྱུད་སྣོད་དུ་རུང་བའི་ཁྱད་པར་ནི། ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་
མ་ཐོབ་པར་བསྙེན་པར་རྫོགས་པར་མི་འགྱུར་རོ། །གསང་སྟེ་བསྟན་པའི་འོག་ཏུ་དགེ་
འདུན་གྱིས་དེ་སྦྱིན་པར་བྱའོ། །བར་ཆད་དྲིས་ནས་སོ། །གསོལ་བ་བྱས་ནས་སོ། །ཞེས་

གསུངས་ཏེ། དེ་ལ་དགེ་སློབ་མའི་བསླབ་པ་ལོ་གཉིས་སྤྱད་པའི་འོག་ཁོ་ནར་བསྙེན་
རྫོགས་བྱའམ་ཞེ་ན། ད་ལྟར་གྱི་ཆོ་གའི་སྐབས་སུ་དགེ་སློང་མའི་སྡོམ་པ་ལེན་པ་པོ་དེས་
ཚངས་པ་མྱ་ངན་ལས་འདས་པའི་དོན་དུ་སྤྱོད་པས་ཚངས་པར་སྤྱོད་པ་སྟེ་བསྙེན་པར་
རྫོགས་པའོ། །དེ་ལ་ཉེ་བར་གནས་པ་སྟེ་བསྙེན་པར་རྫོགས་པ་ཉེ་བར་སྐྱེད་པར་བྱེད་
པའམ་སྐྱེ་བའི་སྐལ་བ་ཅན་དུ་འགྱུར་བར་ངེས་པའི་སྡོམ་པ་མ་ཐོབ་པར་ཕུན་སུམ་ཚོགས་
པ་ཉེས་མེད་དུ་བསྙེན་པར་རྫོགས་པ་དགེ་སློང་མའི་སྡོམ་པ་སྐྱེ་བར་མི་འགྱུར་རོ། །འདི་
ནི་བསྙེན་པར་རྫོགས་པའི་སྡོམ་པ་སྐྱེད་བྱེད་ཀྱི་རྒྱུ་ལ་འབྲས་བུ་བསྙེན་རྫོགས་ཀྱི་སྡོམ་པའི་
མིང་གིས་བཏགས་པས་སྡོམ་པ་བཏགས་པ་བ་སྟེ། འདི་ལ་ཁྱད་པར་གྱི་བསྲུང་བྱ་ནི་
གཞུང་གང་ལས་ཀྱང་མ་གསུངས་སོ། །ཇི་ལྟར་སྦྱིན་པར་བྱ་ཞེ་ན། ཡུལ་དབུས་སུ་མཁན་
མོ་དང་ལས་སློབ་མ་དང་གསང་སྟོན་མ་དང་བཅས་པའི་དགེ་སློང་མ་བཅུ་གཉིས་དང༌།
མཐའ་འཁོབ་ཏུ་བཅུ་གཉིས་མེད་ན་དགེ་སློང་མ་དྲུག་གི་གྲངས་ཚང་བ་ལས་ཀྱི་གནས་སུ་
འདུས་ནས་སྡོམ་པ་ལེན་པ་མོ་ལ་དང་པོར་སྟོན་པ་ལ་ཕྱག་གསུམ་འཚལ་དུ་གཞུག་གོ །
དེའི་འོག་ཏུ་དགེ་སློང་མ་རེ་རེ་ལ་ཕྱག་གསུམ་གསུམ་འཚལ་དུ་གཞུག་གོ །དེ་ནས་མཁན་
མོ་ལ་ཕྱག་གསུམ་འཚལ་དུ་བཅུག་ནས་མ་ཆོག་གི་སྐབས་སུ་བསྒྲུབ་བྱ་དེ་མདུན་དུ་སྟན་
ནང་ཚངས་ཅན་ལ་སོགས་པའི་སྟེང་དུ་ཅི་བདེར་འདུག་ཏུ་བཅུག་སྟེ་དེ་ནས་མཁན་མོར་
གསོལ་བ་གདབ་པ་དང་། མཁན་མོ་རང་གིས་དེ་ལ་ཆོས་གོས་ལྔ་པོ་བྱིན་གྱིས་བརླབས་ཏེ་
བསྐོན་པ་དང་། ལྷུང་བཟེད་བསྟན་ཅིང་བྱིན་གྱིས་བརླབ་པ་དང་། ལུང་ཕྲན་ཚེགས་དང་
ཀརྨ་ཤ་ཏཾ་ལས་གདིང་བ་དང་ཆུ་ཚགས་གཏད་དགོས་པར་མ་གསུངས་ཀྱང་དགེ་སློང་
བཞིན་དགེ་སློང་མ་ལ་ཡང་གཏད་དགོས་སོ། །དེ་ནས་བསྒྲུབ་བྱ་དེ་ཐོས་པའི་ཉེ་འཁོར་
ནས་བཀར་ཏེ་མཐོང་བའི་ཉེ་འཁོར་དུ་གཞག་ཅིང་། གསང་སྟེ་སྟོན་པར་གསོལ་བ་བཏབ་
པ་གང་ཡིན་ཞེས་པའི་ཚིག་གིས་འདྲི་ཞིང་ལན་གདབ་པ་དང་། གསང་སྟེ་སྟོན་པར་སྤྲོ་བ་
འདྲི་ཞིང་ལན་གདབ་པ་དང༌། གསང་སྟེ་སྟོན་མས་བར་ཆད་དྲི་བའི་ཕྱིར་གསོལ་བ་འབའ་

ཞིག་པའི་ལས་བྱ་བ་སྟེ་དེ་རྣམས་རིམ་བཞིན་བྱས་ནས། དེ་ནས་གསང་སྟེ་སྟོན་པའི་དགེ་
སློང་མས་དཀྱིལ་འཁོར་གྱི་ཕྱི་རོལ་ཏུ་སོང་ནས་མིང་འདི་ཞེས་བྱ་བ་ཁྱོད་ཉོན་ཅིག འདི་ནི་
ཁྱོད་ཀྱི་བདེན་པའི་དུས། འདི་ནི་འབྱུང་བའི་དུས་ཏེ། ཁོ་མོས་ཁྱོད་ལ་ཅུང་ཟད་ཅིག་དྲི་
ཡིས་ཁྱོད་མ་འཛེམ་པར་བྱོས་ལ་ཡིན་པ་ལ་ནི་ཡིན་ཞེས་སྨོས་ཤིག མ་ཡིན་པ་ཡང་མ་ཡིན་
ཞེས་ལན་ཐོབ་ཅིག སྐྱེས་པའི་སྐབས་སུ་ཁྱོད་སྐྱེས་པ་ཡིན་ནམ་སོགས་ལ་འདིར་ནི་ཁྱོད་
བུད་མེད་ཡིན་ནམ། དེས་བུད་མེད་ལགས་ཞེས་བརྗོད་པར་བྱའོ། །བུད་མེད་ཀྱི་དབང་པོ་
དང་ལྡན་ནམ། དེས་ལྡན་ཞེས་བརྗོད་པར་བྱའོ། །ཁྱིམ་སོ་བཟུང་བ་ལོ་བཅུ་གཉིས་སམ།
གཞོན་ནུ་མ་ལོ་ཉི་ཤུ་ལོན་ནམ། དེས་ལོན་ཞེས་བརྗོད་པར་བྱའོ། །ཁྱོད་ཀྱི་ཆོས་གོས་ལྔ་
དང་ལྷུང་བཟེད་ཚང་ངམ། སོགས་སྐྱེས་པའི་སྐབས་དང་མི་འདྲ་བའི་ཁྱད་པར་དང་། ཁྱོད་
ཀྱི་ཁྱིམ་ཐབས་གསོན་ནམ་སོགས་སྐྱེས་པའི་སྐབས་ལས་ལྷག་པ་ཡོད་པས་ཐམས་ཅད་
ཚུལ་བཞིན་དུ་བརྗོད་ཅིང་ནང་དུ་འོང་བ་ཞུ་བ་བཅས་གསང་སྟེ་བསྟན་པ་སྟེ་ལྐོག་ཏུ་བར་
ཆད་རྣམས་དྲིས་པའི་འོག་ཏུ་བསྒྲུབ་བྱ་དྲུང་དུ་བཀུག་ཟིན་པ་ལཾ་ལས་བྱེད་པའི་དགེ་སློང་
མས་དགེ་འདུན་འཕགས་མ་རྣམས་གསན་དུ་གསོལ། སོགས་བརྗོད་ནས་དགེ་སློང་མའི་
དགེ་འདུན་གྱིས་གསོལ་གཉིས་ཀྱི་ལས་ཀྱིས་ཚངས་སྤྱོད་ཉེར་གནས་ཀྱི་སྡོམ་པ་དེ་སྦྱིན་
པར་བྱའོ། །གསང་སྟེ་སྟོན་མས་བར་ཆད་དྲིས་པའི་འོག་ཏུ་བྱ་བ་ཅི་ཞིག་བྱས་ནས་སྦྱིན་ཞེ་
ན། ལཾས་བྱེད་པའི་དགེ་སློང་མས་དགེ་སློང་མའི་དགེ་འདུན་གྱི་ནང་དུ་བར་ཆད་དྲི་བའི་
ཕྱིར་གསོལ་བ་འབའ་ཞིག་པའི་ལས་བྱས་ཏེ། དེ་ནས་ལས་བྱེད་པའི་དགེ་སློང་མས་མིང་
འདི་ཞེས་བྱ་བ་ཁྱོད་ཉོན་ཅིག སོགས་ཀྱིས་དགེ་འདུན་མའི་དབུས་སུ་བར་ཆད་དྲིས་
ནས་སྦྱིན་པར་བྱ་དགོས་སོ། །དེའང་བར་ཆད་དྲི་བའི་ཕྱིར་གསོལ་བ་འབའ་ཞིག་པའི་
ལས་བྱེད་པ་དེའི་མགོར་ལས་བྱེད་པའི་དགེ་སློང་མས་དགེ་འདུན་འཕགས་མ་རྣམས་
གསན་དུ་གསོལ། བདག་མིང་འདི་ཞེས་བགྱི་བ་དོན་གྱི་སླད་དུ་མཚན་ནས་སྨོས་ཏེ་
མཁན་མོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ནས་

བདག་མིང་འདི་ཞེས་བགྱི་བ་དོན་གྱི་སླད་དུ་མཚན་ནས་སྨོས་ཏེ་མཁན་མོ་མིང་འདི་ཞེས་
བགྱི་བས་དགེ་འདུན་འཕགས་མ་རྣམས་ལས་ཚངས་པར་སྤྱོད་པ་ལ་ཉེ་བར་གནས་པའི་
སྡོམ་པ་གསོལ་ན། སོགས་རྗེས་ཟློས་བྱེད་དུ་བཅུག་སྟེ་ཚངས་པར་སྤྱོད་པ་ལ་ཉེ་བར་
གནས་པའི་སྡོམ་པ་སྦྱིན་པར་གསོལ་བ་ལན་གསུམ་བཏབ་པ་བྱས་ནས་སྦྱིན་དགོས་སོ། །
ཚངས་སྤྱོད་ཉེར་གནས་ཀྱི་སྡོམ་པ་བྱིན་ཟིན་པ་དེ་ནས་དེ་མ་ཐག་ཏུ་དགེ་སློང་མའི་སྡོམ་པ་
སྦྱིན་པར་བྱེད་པ་ལ་དགེ་སློང་མའི་དགེ་འདུན་བཅུ་གཉིས་སམ་དྲུག་འཚོགས་ཡོད་པའི་
སྟེང་དུ་དགེ་སློང་ཕའི་དགེ་འདུན་གྲངས་བཅུའམ་ལྔ་བསྣན་ནས་དགེ་སློང་ལས་བྱེད་པས་
བསྒྲུབ་བྱ་ལ་དང་པོར་སྟོན་པ་ལ་ཕྱག་གསུམ་འཚལ་དུ་གཞུག་གོ །དེའི་འོག་ཏུ་དགེ་སློང་
རྣམས་ལ་ཕྱག་གསུམ་གསུམ་འཚལ་དུ་གཞུག་གོ །དེའི་འོག་ཏུ་དགེ་སློང་མ་རྣམས་ལ་ཕྱག་
གསུམ་གསུམ་འཚལ་དུ་གཞུག་གོ །དེའི་འོག་ཏུ་དགེ་སློང་ལས་བྱེད་པ་རང་ལ་ཕྱག་
གསུམ་འཚལ་དུ་བཅུག་ནས། མདུན་དུ་སྟན་ནང་ཚངས་ཅན་ལ་སོགས་པའི་སྟེང་དུ་ཅི་
བདེར་འདུག་ཏུ་བཅུག་སྟེ། ཐལ་མོ་སྦྱོར་དུ་བཅུག་ནས་གཉིས་ཀའི་དགེ་འདུན་ལ་བསྙེན་
པར་རྫོགས་པར་གསོལ་བ་ལན་གསུམ་གདབ་ཏུ་གཞུག་པ་དང༌། དེའི་འོག་ཏུ་དགེ་སློང་
ལས་བྱེད་པས་གཉིས་ཀའི་དགེ་འདུན་གྱི་ནང་དུ་བར་ཆད་དྲི་བའི་ཕྱིར་གསོལ་བ་འབའ་
ཞིག་པའི་ལས་བྱ་ཞིང་བར་ཆད་འདྲི་བ་སྟེ། ཚངས་སྤྱོད་ཉེར་གནས་ཀྱི་སྡོམ་པ་སྦྱིན་པའི་
སྐབས་སུ་ལས་བྱེད་པའི་དགེ་སློང་མས་དགེ་སློང་མའི་དགེ་འདུན་གྱི་ནང་དུ་དྲིས་ཟིན་
ཀྱང་སླར་ཡང་སྐབས་འདིར་འདྲི་བ་ནི་འདིར་དགེ་སློང་ཕའི་དགེ་འདུན་གསར་དུ་བསྣན་
ཡོད་པས་གཙོ་བོ་དེ་དག་ཐུགས་ཡིད་ཆེས་པའི་ཕྱིར་འདྲི་བ་ཡིན་ནོ། །དེའི་འོག་ཏུ་དགེ་སློང་
ལས་བྱེད་པས་གསོལ་བ་བྱས་ཏེ་ལས་བྱའོ། །དེའང་གཉིས་ཀའི་དགེ་འདུན་བཙུན་པ་
རྣམས་གསན་དུ་གསོལ། མིང་འདི་ཞེས་བགྱི་བ་འདི། མཁན་མོ་མིང་འདི་ཞེས་བགྱི་བས་
གཉི་གའི་དགེ་འདུན་ལས་བསྙེན་པར་རྫོགས་པར་འཚལ་ནས། མིང་འདི་ཞེས་བགྱི་བ་
འདི་མཁན་མོ་མིང་འདི་ཞེས་བགྱི་བས་གཉི་གའི་དགེ་འདུན་ལས་བསྙེན་པར་རྫོགས་

པར་གསོལ་ཏེ། ཕ་ཆོག་གི་སྐབས་སུ། སྐྱེས་པ་ཡང་ལགས། སྐྱེས་པའི་དབང་པོ་དང་ཡང་
ལྡན། ལོ་ཉི་ཤུ་ཡང་ལོན་ཞེས་སོགས་བརྗོད་པ་ལ། སྐབས་འདིར་ནི། བུད་མེད་ཀྱང་
ལགས། བུད་མེད་ཀྱི་དབང་པོ་དང་ཡང་ལྡན། ཁྱིམ་སོ་བཟུང་བ་ལོ་བཅུ་གཉིས་སམ།
གཞོན་ནུ་མ་ལོ་ཉི་ཤུ་ཡང་ལགས། འདིའི་ཆོས་གོས་ལྔ་དང་ལྷུང་བཟེད་ཀྱང་ཚང་། ཕ་མ་
དང་ཁྱིམ་ཐབས་ཀྱིས་ཀྱང་གནང༌། བར་ཆད་ཀྱི་ཆོས་རྣམས་ཀྱང་ཡོངས་སུ་དག འདིས་
ཚངས་པར་སྤྱོད་པ་ཡང་ལེགས་པར་སྤྱད། འདི་ལ་དགེ་སློང་མའི་དགེ་འདུན་གྱིས་ལོ་
གཉིས་སུ་ཆོས་དྲུག་དང་རྗེས་སུ་མཐུན་པའི་ཆོས་དྲུག་ལ་བསླབ་པའི་སྡོམ་པ་ཡང་བསྩལ།
འདིས་ལོ་གཉིས་སུ་ཆོས་དྲུག་དང་རྗེས་སུ་མཐུན་པའི་ཆོས་དྲུག་ལ་ཡང་བསླབས། འདི་
ལ་དགེ་སློང་མའི་དགེ་འདུན་གྱིས་ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་ཡང་
བསྩལ། འདི་ལ་དགེ་སློང་མའི་དགེ་འདུན་གྱིས་དུས་སྔར་བགྱི་བ་ཡང་བགྱིས། འདིས་
དགེ་སློང་མའི་དགེ་འདུན་གྱི་སེམས་ཀྱང་མགུ་བར་བགྱིས། ཁ་ན་མ་ཐོ་བ་ཡང་ཡོངས་སུ་
དག་གོ་ཞེས་ཁོ་ན་ཉིད་མཆི་སྟེ། སོགས་དགེ་སློང་ཕའི་ཆོ་ག་དང་འདྲ་མི་འདྲའི་ཁྱད་པར་
འགའ་རེ་ཡོད་ལ། དེ་ལྟར་གསོལ་བ་དང་བཞིའི་ལས་བརྗོད་ནས་བསྙེན་པར་རྫོགས་
པར་བྱའོ། །ལྔ་པ་རྟགས་ཀྱི་ཁྱད་པར་ནི། ཆོས་གོས་དག་ནི་ལྔ་ཉིད་དོ། །ཞེས་གསུངས་ཏེ།
དགེ་སློང་མ་ལ་ཆོས་གོས་དག་ནི་ཆོས་གོས་གསུམ་དང་ཤིང་ང་དཔུང་བཅད་དང་རྔུལ་
གཟན་ཏེ་ལྔ་ཉིད་དོ། །དགེ་སློང་མ་རྣམས་ཀྱི་བྲང་གི་མདུན་ཕྱོགས་མི་མཛེས་པ་སྦ་བའི་
ཕྱིར་གོས་ཕྱི་མ་དེ་གཉིས་དགོས་ལ། གོས་དེ་གཉིས་ཀྱི་ཚད་ནི་བླ་གོས་དང་ཚད་མཉམ་པ་
སྟེ། མའི་རྣམ་འབྱེད་ཀྱི་ཟླ་འཇོག་གི་སྐབས་ལས་བླ་གོས་ཀྱི་ཚད་ཆེ་འབྲིང་ཆུང་གསུམ་དུ་
གསུངས་ནས། དེ་བཞིན་དུ་རྔུལ་གཟན་དང་ཤིང་ང་དཔུང་བཅད་ཀྱི་ཚད་ལ་ཡང་རྣམ་པ་
གསུམ་མོ། །ཞེས་གསུངས་སོ། །ཤིང་ང་དཔུང་བཅད་ནི་སྣམ་ཕྲན་དང་གླེགས་བུ་ཡང་བླ་
གོས་དང་འདྲ་བར་བྱེད་པར་འདུལ་འགྲེལ་འགའ་ལས་གསུངས་སོ། །དེ་གཉིས་གྱོན་
ལུགས་མཆན་འོག་ལ་དཀྲིས་ཏེ་རྒྱབ་ནས་དཔུང་པ་གཉིས་ཀྱི་གོང་ནས་དྲངས་ཏེ་དར་

དཔྱངས་ཀྱི་ཚུལ་དུ་གྱོན་པར་གསུངས་སོ། །དྲུག་པ་མཇུག་ཏུ་བརྗོད་པའི་ཆོ་གའི་ཁྱད་པར་
ནི། གནས་རྣམས་ལ་ཤིང་དྲུང་ཉིད་མ་གཏོགས་སོ། །ལྟུང་བར་འགྱུར་བ་རྣམས་ལ་
བརྒྱུད་ཉིད་དོ། །ལྕི་བའི་ཆོས་རྣམས་བརྗོད་པར་བྱའོ། །ལྟུང་བར་འགྱུར་བ་དང་དགེ་སྦྱོང་
དུ་བྱེད་པའི་བར་སྐབས་སུའོ། །ཞེས་གསུངས་ཏེ། དུས་གོ་བརྗོད་པ་ནི་དགེ་སློང་གི་
སྐབས་དང་འདྲ་ལ། དེའི་འོག་ཏུ་གནས་རྣམས་བརྗོད་དགོས་པས་གནས་རྣམས་བརྗོད་
པ་ལ་མིང་འདི་ཞེས་བྱ་བ་ཁྱོད་ཉོན་ཅིག གསུམ་པོ་འདི་དག་ནི་སོགས་ཤིང་དྲུང་ཉིད་མ་
གཏོགས་པའི་གོས་ཕྱག་དར་ཁྲོད་པ། ཟས་བསོད་སྙོམས་པ། སྨན་བཀུས་ཏེ་བོར་བ་སྟེ་
གནས་རྣམ་པ་གསུམ་པོ་བརྗོད་དགོས་སོ། །དགེ་སློང་མ་བསླབ་པ་སྲུང་བ་རང་དབང་
ཅན་མ་ཡིན་པས་ཤིང་དྲུང་དུ་སྡོད་པ་བཀག་གོ །དེའི་འོག་ཏུ། མིང་འདི་ཞེས་བྱ་བ་ཁྱོད་
ཉོན་ཅིག བརྒྱད་པོ་འདི་དག་ནི་སོགས་གསུངས་པ་བཞིན་དགེ་སློང་མའི་ལྟུང་བར་
འགྱུར་བ་རྣམས་ལ་ཕམ་པ་ཐུན་མོང་བ་བཞི་དང་། རེག་པ་དང་ནི་ལུས་བཀན་དང་། །
འཆབ་པ་དང་ནི་བཟློག་པའོ། །ཞེས་ཐུན་མོང་མ་ཡིན་པ་བཞི་སྟེ་བརྒྱད་ཉིད་བརྗོད་དོ། །
དེའི་འོག་ཏུ་མིང་འདི་ཞེས་བྱ་བ་ཁྱོད་ཉོན་ཅིག བརྒྱད་པོ་འདི་དག་ནི་སོགས་གསུངས་པ་
བཞིན་ལྕི་བའི་ཆོས་བརྒྱད་པོ་རྣམས་བརྗོད་པར་བྱའོ། །དེ་དག་ལྟུང་བ་ཆུང་ཡང་ཟླ་ཕྱེད་
མགུ་བ་སྤྱོད་དགོས་པས་ལྟུང་བ་ལ་ལྟོས་ནས་ཆད་པ་ལྕི་བས་ན་ལྕི་བའི་ཆོས་ཞེས་བྱའོ། །
བརྒྱད་པོ་གང་ཞེ་ན། མེ་ཏོག་ཕྲེང་རྒྱུད་ལས། དགེ་སློང་རྣམས་ལས་འདི་བསྙེན་རྫོགས། །
དེ་ལ་ཟླ་ཕྱེད་གདམས་ངག་གསོལ། །དགེ་སློང་བཅས་གནས་དབྱར་གནས་ནས། །
ཚོགས་གཉིས་དང་ནི་དགག་དབྱེ་བྱ། །ཚུལ་འཆལ་དགེ་སློང་མིན་པར་ནི། །མི་གླེང་ཁྲོ་བ་
ཉིད་ཀྱང་ངོ༌། །ལྕི་བའི་ཆོས་ལས་འདས་པ་ནི། །ཟླ་ཕྱེད་ཚོགས་གཉིས་མགུ་བྱས་ཏེ། །
བསྙེན་པར་རྫོགས་པ་གསར་བུ་ལ། །དགེ་སློང་མ་ཡིས་ཕྱག་བྱའོ། །ཞེས་སོ། །དེ་ལ་དགེ་
སློང་གི་དགེ་འདུན་ལ་བརྟེན་པ་གསུམ་ནི། དགེ་སློང་ཕའི་དགེ་འདུན་དང་བཅས་པར་
བསྙེན་པར་རྫོགས་པར་བྱེད་པ་དང༌། ཟླ་བ་ཕྱེད་ཕྱེད་ཅིང་དགེ་སློང་རྣམས་ལས་གདམས་

ངག་ནོད་པ་དང་། མཚམས་པོ་ཆེ་བཅད་ན་དཔག་ཚད་ཕྱེད་དང་གསུམ་གྱི་ནང་ཁོངས་
དང་མཚམས་མ་བཅད་ན་དཔག་ཚད་གཅིག་གི་ནང་ཁོངས་ན་དགེ་འདུན་དུ་ལོངས་པའི་
དགེ་སློང་ཡོད་པའི་གནས་སུ་དབྱར་གནས་པར་ཁས་ལེན་པའོ། །གཉིས་ཀའི་དགེ་འདུན་
ལ་བརྟེན་པ་གཉིས་ནི། ལྕི་བའི་ཆོས་ལས་འདས་ན་ཟླ་ཕྱེད་ཀྱི་བར་དུ་གཉིས་ཀའི་དགེ་
འདུན་ལ་མགུ་བ་སྤྱད་པར་བྱ་བ་དང་། གཉིས་ཀའི་དགེ་འདུན་ལ་དགག་དབྱེ་བྱ་བའོ། །
དགེ་སློང་གང་ཟག་ལ་བརྟེན་པ་གསུམ་ནི། དགེ་སློང་མས་དགེ་སློང་ལ་ཉེས་པ་གླེང་དྲན་
མི་བྱ་བ་དང་། དགེ་སློང་མས་དགེ་སློང་ལ་གཤེ་བ་དང་ཁྲོ་བར་མི་བྱ་བ་དང་། དགེ་སློང་
མས་དགེ་སློང་གསར་བུ་ལ་ཡང་ཕྱག་བྱ་བ་སྟེ་བརྒྱད་པོ་དེ་དག་ལས་འདས་ན། གདམས་
ངག་མི་མནོས་པ་དང་། དབྱར་གནས་ཁས་ལེན་པ་དང་། དགག་དབྱེ་མི་བྱེད་པ་དང་
གསུམ་ལ་ལྟུང་བྱེད་བསྐྱེད་ཅིང་གཞན་ལྔ་ལ་ནི་ཉེས་བྱས་སོ། །དེའང་དགེ་སློང་ཕའི་དགེ་
འདུན་དང་བཅས་པར་བསྙེན་པར་རྫོགས་པ་ལས་འདས་པ་ཞེས་པ་ནི། དགེ་སློང་མས་
མཁན་མོ་བྱེད་པའི་ཚེ་གཉིས་ཀའི་དགེ་འདུན་ལ་གསོལ་བ་འདེབས་སུ་མི་འཇུག་པར་
དགེ་སློང་མའི་དགེ་འདུན་ཁོ་ནས་བསྙེན་པར་རྫོགས་ན་ལྟུང་བ་འབྱུང་བའི་དོན་དུ་བཤད་
དོ། །དེ་གནས་སྐབས་གང་དུ་བརྗོད་ཅེ་ན། ལྟུང་བར་འགྱུར་བའི་ཆོས་རྣམས་བརྗོད་པ་
རྫོགས་པ་དང་། དགེ་སྦྱོང་དུ་བྱེད་པའི་ཆོས་རྣམས་མ་བརྗོད་པའི་བར་སྐབས་སུ་བརྗོད་
པར་བྱའོ། །དེའི་འོག་ཏུ་དགེ་སྦྱོང་དུ་བྱེད་པའི་ཆོས་རྣམས་བརྗོད་པ་སོགས་དགེ་སློང་གི་
སྐབས་དང་འདྲ་བས་ལོགས་སུ་མ་སྨོས་སོ། །འོན་ཀྱང་མའི་ཆོ་གའི་སྐབས་འདིར་དེང་
ཕྱིན་ཆད་ཁྱོད་ཀྱིས་མཁན་མོ་ལ་མའི་འདུ་ཤེས་ཉེ་བར་གཞག་པར་བྱའོ། །མཁན་མོས་
ཀྱང་ཁྱོད་ལ་བུ་མོའི་འདུ་ཤེས་གཞག་པར་བྱའོ་ཞེས་སོགས་ཁྱད་པར་ཅུང་ཟད་རེ་ཡོད་དོ། །
དེ་ལྟར་ན་མའི་ཆོ་གའི་སྐབས་སུ་མཁན་མོ་གསུམ་སྟེ། དགེ་ཚུལ་མའི་མཁན་མོ་དང་།
དགེ་སློབ་མའི་མཁན་མོ་དང་། བསྙེན་རྫོགས་ཀྱི་མཁན་མོའོ། །སློབ་དཔོན་ཕ་མ་ལྔ་སྟེ།
དགེ་ཚུལ་མའི་སློབ་དཔོན་མ་དང་། དགེ་སློབ་མའི་ལས་ཀྱི་སློབ་དཔོན་མ་དང་། ཚངས་

སྤྱོད་ཉེར་གནས་ཀྱི་ལས་ཀྱི་སློབ་དཔོན་མ་དང་། གསང་སྟོན་མ་དང་། བསྙེན་རྫོགས་ཀྱི་
ལས་ཀྱི་སློབ་དཔོན་ནོ། །གཉིས་པ་འགལ་རྐྱེན་བར་ཆད་ཀྱི་ཁྱད་པར་ནི། བཀོལ་བ་དྲུག་
པོ་དག་གོ །དེ་ལ་ནི་སྐྱེ་བའི་ཆོས་ཉིད་མེད་པར་ཡང་འདྲའོ། །མཚན་གཉིས་པའོ། །གློ་
འདམས་པའོ། །རྟག་ཏུ་ཟླ་མཚན་ཟག་པའོ། །ཟླ་མཚན་མི་ཟག་པའོ། །མཚན་མ་ཙམ་
ཡོད་པའོ། །མཚན་མ་ཙམ་དུ་གྱུར་པའི་མཚན་ཡོད་པ་ནི་དེ་ཞེས་བྱའོ། །སྔོན་རབ་ཏུ་བྱུང་
བའོ། །ཞེས་གསུངས་ཏེ། བཀོལ་བ་མཚན་གཉིས་པ་ནས་སྔོན་རབ་ཏུ་བྱུང་བ་ཡན་ཆད་
དྲུག་པོ་དག་གོ་སྟེ་དྲུག་པོ་དག་ལ་སྦྱར་རོ། །དྲུག་པོ་དེ་ལ་ནི་སྡོམ་པ་སྐྱེ་བའི་ཆོས་ཉིད་
མེད་པར་ཡང་འདྲའོ། །འོན་ཀྱང་སྔོན་རབ་ཏུ་བྱུང་བ་ལ་ནི་སྡོམ་པ་སྐྱེ་བའི་གནས་སྐབས་
སྲིད་དེ་མཚན་གྱུར་ནའོ། །དེ་ལྟ་བུའི་རྟགས་ཅན་ནི་བསྙིལ་བར་བྱའོ་ཞེས་མ་སྨོས་ཀྱང་
དབང་དུ་བྱ་བ་ཡིན་ནོ། །དེའང་འདི་ལྟར། རབ་ཏུ་འབྱུང་བའི་ཕྱིར་ཉེ་བར་འོང་བ་ལ་
མཚན་གཉིས་པ་སོགས་དྲུག་པོ་དེ་དག་མ་ཡིན་ནམ་ཞེས་དྲི་བར་བྱ་ཞིང་བསྙེན་པར་
རྫོགས་པར་བྱེད་པ་དག་གིས་ཀྱང་ངོ༌། །མཚན་གཉིས་པ་སོགས་དྲུག་པོ་རབ་ཏུ་དབྱུང་
བར་མི་བྱ་བསྙེན་པར་རྫོགས་པར་མི་བྱའོ། །དེ་ལ་སྡོམ་པ་སྐྱེ་བའི་ཆོས་ཉིད་མེད་པར་ཡང་
འདྲའོ། །དེ་ལྟ་བུའི་རྟག་ཅན་རྣམས་བསྙིལ་བར་བྱའོ་ཞེས་སྦྱར་རོ། །ལུང་ཕྲན་ཚེགས་
ལས། དགེ་སློང་དག་གིས་དགེ་སློང་མའི་དགེ་འདུན་གྱི་དབུས་སུ་ཐུན་མོང་མ་ཡིན་པའི་
ཆོས་རྣམས་དྲིས་པ་ན། དེ་ངོ་ཚ་ནས་གདོང་སྨད་དེ་འདུག་པའི་སྐབས་དེ་བཅོམ་ལྡན་
འདས་ལ་གསོལ་བ་དང་། བཀའ་བསྩལ་པ། དགེ་སློང་གིས་ཐུན་མོང་མ་ཡིན་པའི་བར་
ཆད་རྣམས་དྲི་བར་མི་བྱའོ། །དྲིས་ན་འགལ་ཚབས་ཅན་དུ་འགྱུར་རོ་ཞེས་གསུངས་པ་ལ།
མཚོ་ཊིཀ་ལས། དྲི་བ་སྔར་བཅས་དང་མི་དྲི་བ་རྗེས་བཅས་ཏེ། ད་ལྟ་རྗེས་བཅས་ཀྱི་རྗེས་
སུ་འབྲང་ངོ་ཞེས་ཤེས་པར་བྱའོ་ཞེས་པ་ལྟར་མཚན་གཉིས་པ་སོགས་ལས་སློབ་ཀྱིས་
བསྙེན་པར་རྫོགས་ཚེ་མི་འདྲི་ན་དྲི་བ་ཐུན་མོང་མ་ཡིན་པ་ཡིན་པས་འདིར་བཀོལ་བ་སྦྱར་
བ་འགལ་ལོ་ཞེ་ན། དེ་ནི་བསྙེན་རྫོགས་ཀྱི་སྦྱོར་བ་ཚངས་སྤྱོད་ཉེར་གནས་ཀྱི་ཚེ་གསང་

སྟོན་མ་དང་ལས་བྱེད་པ་མོས་དྲི་བས་དྲི་བ་ཐུན་མོང་བར་བཞག་པ་ཡིན་ནོ། །དྲུག་པོ་གང་
ཞེ་ན། མ་ནིང་མོ་ལྔ་ནི། ལུས་གཅིག་ལ་ཕོ་མོའི་མཚན་གཉིས་ཀ་ཡོད་པའོ། །ཕོ་མོ་
གཉིས་ཀའི་མཚན་ཡོད་ཀྱང་། ལུང་ལྔ་ཚན་པ་ལས། མ་ནིང་མོ་ཞེས་གསུངས་ཏེ། སྐད་
དང་ཕྱི་བྱད་བུད་མེད་དང་འདྲ་བའི་ཕྱིར་རོ། །མོ་མཚན་དང་བཤང་སྒོ་གཉིས་གཅིག་ཏུ་
གྱུར་པའི་གླེ་འདུམས་པའོ། །མོའི་དབང་པོ་ནས་རྟག་ཏུ་ཟླ་མཚན་ཏེ་ཁྲག་ཟག་པའོ། ། །
མངལ་ན་ཟླ་མཚན་གྱི་ཁྲག་མེད་པས་རྟག་ཏུ་ཟླ་མཚན་མི་ཟག་པའོ། །དེའང་ལོ་བཅུ་
གཉིས་མན་ཆད་དང་ལྔ་བཅུ་ཡན་ཆད་མ་གཏོགས་ཏེ། སྨན་དཔྱད་ཡན་ལག་བརྒྱད་པ་
ལས། བུད་མེད་ཟླ་བ་རེ་རེ་ཁྲག །དྭངས་མ་ལས་བྱུང་ཞག་གསུམ་འཛག །ལོ་ནི་བཅུ་
གཉིས་ཡན་ཆད་ནས། །ལྔ་བཅུའི་བར་འཛག་དེ་ནས་ཟད། །ཅེས་སོ། །མཚན་མ་ཙམ་
ཡོད་པའོ། །དེ་གང་ཞེ་ན། མཚན་མ་ཆུ་འོང་བའི་བུ་ག་ཙམ་དུ་གྱུར་པའི་མོ་མཚན་ཡོད་པ་
མི་ཚངས་པར་སྤྱོད་དུ་མི་བཏུབ་པ་ནི་མཚན་མ་ཙམ་ཡོད་པ་དོ་ཞེས་བྱའོ། །དེ་ལྔ་ལ་ལུང་
ལྔ་ཚན་པ་ལས་མ་ནིང་མོ་ལྔ་ཞེས་གསུངས་སོ། །གཞན་ཡང་མོ་ལ་སྐྱེས་ནས་མ་ནིང་དང་
ཟླ་ཕྱེད་མ་ནིང་ཡང་ཡོད་དེ། སྐད་དང་ཕྱི་བྱད་བུད་མེད་དང་འདྲ་བ་ལ་སྐྱེས་པ་ཉིད་ནས་
མཚན་མ་མེད་པ་ཞིག་དང་། ཡོད་ཀྱང་ཟླ་བ་ཕྱེད་སོགས་ལ་མཚན་དང་ཆགས་སེམས་
འགྱུར་བ་ཞིག་ཡོད་ཆོག་པའི་ཕྱིར་རོ། །བུད་མེད་སྔོན་རབ་ཏུ་བྱུང་བ་བསླབ་པ་ཕུལ་ཞིང་
ཕྱིས་མཚན་མ་གྱུར་པའོ། །དགེ་སློང་མས་དགེ་སློང་མའི་བསླབ་པ་ཕུལ་ནས་མར་དགེ་
ཚུལ་དུ་བབས་པས་བར་ཆད་འདིར་མི་འགྱུར་རོ། །སྐྱེས་པ་ནི་ལན་བདུན་རབ་ཏུ་འབྱུང་བ་
གནང་བའི་ཕྱིར་ཞེས་གཞི་འགྲེལ་ལས་གསུངས་སོ། །དེ་ནི་བསླབ་པ་ཕུལ་ནས་ལེན་པའི་
དབང་དུ་བྱས་ཀྱི་ཕམ་པས་ཉམས་པ་ལ་ནི་དེ་ལྟར་མ་ཡིན་ཏེ། འཆབ་བཅས་ཀྱིས་ཉམས་
ན་གསོ་མི་རུང་བའི་ཕྱིར་དང༌། འཆབ་མེད་ལ་སྡོམ་པ་ཕྱིར་བླང་མི་དགོས་པར་བྱེ་སྨྲས་
འདོད་པའི་ཕྱིར་རོ། །གུང་ཐང་བློ་གྲོས་ཀྱི་འདུལ་འགྲེལ་ལས། སྐྱེས་པ་ལན་བརྒྱད་རབ་
ཏུ་དབྱུང་མི་རུང་ངོ༌། །དེ་ནི་ལས་ཀྱི་དབང་གིས་མི་སྐྱེ་བ་ཡིན་ནམ་སྙམ་སྟེ། སྔོན་རབ་ཏུ་

བྱུང་བ་དང་མཚུངས་པའི་ཕྱིར་ཞེས་གསུངས་སོ། །རབ་ཏུ་བྱུང་བའི་གཞི་ཕྲན་ཚེགས་
དང་གླེང་གཞི་དང་མ་མོ་དང་སིལ་བུ་ལ་སོགས་པའི་སྐབས་ཀྱི་རྣམ་པར་བཤད་པ་
རྫོགས་སོ།། །།
གསུམ་པ་ཞུ་བ་ཕལ་ཆེ་བའི་སྐབས་ལ་བཞི། སྡོམ་པ་སྐྱེ་དང་མི་སྐྱེའི་དཔྱད་པ། བར་ཆད་
ཀྱི་མཚོན་དོན། བར་ཆད་ཀྱི་མཚན་ཉིད། སྐྱེ་མི་སྐྱེའི་དོགས་གཅོད་དང་བཅས་པའོ། །དང་
པོ་ལ་ལྔ་ལས། རྒྱུད་ཀྱི་ཁྱད་པར་གྱིས་སྐྱེ་མི་སྐྱེའི་བྱེ་བྲག་བསྟན་པ་ནི། མི་མ་ཡིན་པའི་
འགྲོ་བ་པ་དང་། བྱང་གི་སྒྲ་མི་སྙན་པ་གཉིས་ནི་སྡོམ་པའི་ཞིང་ཉིད་མ་ཡིན་ནོ། །མཚན་
ལན་གསུམ་གྱུར་པ་ཡང་མ་ཡིན་ནོ། །དང་པོ་གཉིས་ལ་ནི་མི་ཉམས་སོ། །ལེན་པ་ཉིད་ན་
ཡང་སྐྱེའོ། །ཞེས་གསུངས་ཏེ། ལྷ་ལ་སོགས་པ་མི་མ་ཡིན་པའི་འགྲོ་བ་པ་དང་། མི་ཡིན་
ཡང་བྱང་གི་སྒྲ་མི་སྙན་དུ་སྐྱེས་པ་གཉིས་ནི་སོ་ཐར་གྱི་སྡོམ་པའི་ཞིང་ངམ་རྟེན་ཉིད་མ་
ཡིན་ནོ། །འོ་ན་ལུང་གཞི་སོགས་ལས་ཀླུ་ལ་བསྙེན་གནས་ཡོད་པར་བཤད་པ་དང་འགལ་
ལོ་ཞེ་ན། སྐྱོན་མེད་དེ། བར་མའི་དགེ་བ་ཙམ་ལ་དགོངས་པའི་ཕྱིར་རོ། །སྒྲ་མི་སྙན་པ་ལ་
ཡང་དག་པར་ལེན་པ་མེད་པ་དང་། གཞན་ཡང་སྤང་བྱ་མ་ཚང་བའི་ཕྱིར་ན་མི་སྐྱེ་སྟེ།
བྱང་གི་སྒྲ་མི་སྙན་པ་རྣམས་ནི་ལུས་ངག་གི་མི་དགེ་བ་བདུན་པོ་ལས་ངག་འཁྱལ་མ་
གཏོགས་པ་རང་བཞིན་གྱིས་མི་སྤྱོད་པའི་ཕྱིར་རོ། །སྒྲ་མི་སྙན་པ་ཞེས་སྨོས་པ་འདིས་ནི་
དེའི་གླིང་ཕྲན་དུ་སྐྱེས་པ་ཡང་སྡོམ་པའི་ཞིང་མ་ཡིན་ཞེས་མཚོན་ནོ། །ཚེ་དེ་ལ་མཚན་ལན་
གསུམ་དུ་གྱུར་པ་ཡང་སྡོམ་པའི་ཞིང་ཉིད་མ་ཡིན་ནོ། །དེའང་གློ་བུར་དུ་མ་ནིང་གི་རིགས་
སུ་གྱུར་པའི་ཕྱིར་རོ། །མི་མ་ཡིན་པ་སོགས་བར་ཆད་དེ་གསུམ་པོ་དགེ་ཚུལ་དང་བསྙེན་
རྫོགས་གཉིས་ཀའི་བར་ཆད་ཐུན་མོང་ཡིན་ཡང་དགེ་ཚུལ་གྱི་སྐབས་ཁོ་ན་ལས་བསྙེན་
རྫོགས་ཀྱི་སྐབས་སུ་མི་འདྲི་བས་བཀོལ་བ་མ་སྦྱར་རོ། །མཚན་ལན་གཉིས་གྱུར་ཀྱང་
སྡོམ་པ་སྐྱེ་ལ་མཚན་ལན་གསུམ་དུ་གྱུར་ན་སྡོམ་པ་སྐྱེ་བའི་ཞིང་མ་ཡིན་པར་གྱུར་ནས་
སྡོམ་པ་མི་སྐྱེ་སྟེ། རང་གི་རྣམ་བཤད་ལས། མཚན་ལན་གསུམ་གྱུར་པ་དེ་ལ་སྡོམ་པ་མི་

སྐྱེའོ་ཞེས་བྱ་བའི་དོན་ནོ་ཞེས་དང་། ཊཱི་ཀ་ལས་ཀྱང་དེ་བཞིན་དུ་གསུངས་སོ། །སྡོམ་ལྡན་
གྱི་གང་ཟག་མཚན་ལན་གསུམ་གྱི་བར་དུ་གྱུར་ན་མཚན་གྱུར་པ་དང་པོ་གཉིས་ལ་ནི་
སྡོམ་པ་མི་ཉམས་སོ། །མཚན་ལན་གསུམ་གྱུར་པ་ན་སྡོམ་པ་གནས་པའི་ཞིང་མ་ཡིན་
པར་གྱུར་པས་ན་སྡོམ་པ་ཉམས་ཏེ། ལུང་ཕྲན་ཚེགས་ལས། དགེ་སློང་ཕའམ་དགེ་སློང་མ་
ཡང་རུང་མཚན་ལན་གསུམ་དུ་གྱུར་ན་ཇི་ལྟར་བགྱི། ཨུ་པཱ་ལི་མཚན་ལན་གསུམ་དུ་གྱུར་
ན་དགེ་སློང་ཕའི་དངོས་པོ་དང་དགེ་སློང་མའི་དངོས་པོ་དེ་མ་ཐག་ཏུ་རྣམ་པ་ཐམས་ཅད་དུ་
མི་གཞག་གོ །ཞེས་གསུངས་པའི་ཕྱིར་རོ། །སྡོམ་པ་ལེན་བཞིན་པ་ཉིད་ན་སྡོམ་ལེན་ལན་
གཅིག་གམ་གཉིས་ཀྱི་བར་དུ་མཚན་གྱུར་ན་ཡང་སྡོམ་པ་སྐྱེའོ། །དེའང་ཕ་ཆོག་མ་ཆོག་
གཉིས་ཀས་ཕ་མ་གཉིས་ཀ་བསྙེན་པར་རྫོགས་པར་འགྱུར་བའི་ཕྱིར་རོ། །གཉིས་པ་ཡུལ་
གྱི་ཁྱད་པར་གྱིས་ཉེས་མེད་ཀྱི་སྡོམ་པ་སྐྱེ་མི་སྐྱེའི་བྱེ་བྲག་བསྟན་པ་ནི། དེ་དང་ལྡན་པའི་
ལྟར་མཁན་པོ་མེད་པ་ཉིད་ལ་ཡང་ངོ་། །དེ་བསྙེན་པར་མ་རྫོགས་པ་ཉིད་ཡིན་ན་ཡང་ངོ་། །
དེ་དགེ་སློང་མ་ཡིན་པར་ཤེས་ན་ནི་མི་སྐྱེའོ། །ཞེས་གསུངས་ཏེ། མཁན་པོ་དེ་དང་ལྡན་
པའི་སྡོམ་པ་སྐྱེ་བ་ལྟར་རྒྱུ་གཞན་ཚང་ན་མཁན་པོ་མེད་པ་ཉིད་ལ་ཡང་ངོ་སྟེ་སྡོམ་པ་སྐྱེའོ། །
འདི་ཉེས་བཅས་ཏེ། ལུང་གླེང་གཞི་དང༌། ལུང་ཞུ་བ་ལས། མཁན་པོ་མ་མཆིས་པར་
བསྙེན་པར་རྫོགས་པར་བགྱིས་ན་བསྙེན་པར་རྫོགས་པ་ཞེས་བགྱིའམ། ཨུ་པཱ་ལི་བསྙེན་
པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་ནི་འདས་པ་དང་བཅས་པའོ། །
ཞེས་གསུངས་པའི་ཕྱིར་རོ། །འོ་ན་མ་མོར། གང་ཟག་བཅུ་ནི་བསྙེན་པར་མ་རྫོགས་ཏེ་
མཁན་པོ་མེད་པ་དང་། ཞེས་སོགས་གསུངས་པ་དང་འགལ་ལོ་ཞེ་ན་མི་འགལ་ཏེ། དེ་ནི་
ཉེས་མེད་ཀྱི་སྡོམ་པ་མ་སྐྱེས་པའམ་མཁན་པོ་མེད་པ་ལ་བརྟེན་ནས་སྡོམ་པ་ལེན་སེམས་
ལོག་པ་ལ་དགོངས་པར་གསུངས་སོ། །དེས་ན་ཉེས་མེད་ཕུན་ཚོགས་ཀྱི་སྡོམ་པ་སྐྱེ་བ་ནི་
མཁན་པོ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་ཡིན་ཏེ། ཊཱི་ཀ་ལས། མཁན་པོ་ཉིད་དུ་
གནས་པ་ལ་རབ་ཏུ་བྱུང་བ་དང་བསྙེན་པར་རྫོགས་པ་དག་ཡོད་ཀྱི་མི་གནས་པ་ལ་མེད་དོ། །

ཞེས་གསུངས་པའི་ཕྱིར་རོ། །དེ་ལྟར་མཁན་པོ་མེད་ན་སྡོམ་པ་སྐྱེ་ཡང་། གང་ཟག་དེ་ལ་
མཁན་པོ་ལས་བརྒྱུད་པའི་སྡོམ་རྒྱུན་བརྩི་རྒྱུ་མེད་དོ། །མཁན་པོ་དེ་ཁྱིམ་པ་དང་དགེ་ཚུལ་
དང་མ་ནིང་ལ་སོགས་པ་བསྙེན་པར་མ་རྫོགས་པ་ཉིད་ཡིན་ན་ཡང་ངོ་སྟེ་སྡོམ་པ་སྐྱེའོ། །
མཁན་པོ་དང་ལྡན་པའི་སྡོམ་པ་སྐྱེ་བ་ཉིད་དུ་འགྱུར་རོ་ཞེས་རང་གི་རྣམ་བཤད་དང་ཊཱི་ཀ་
ལས་གསུངས་སོ། །དེའང་མཁན་པོ་མཚན་ཉིད་པར་འདུ་ཤེས་འཁྲུལ་ན་སྐྱེ་སྟེ། ཞུ་བ་
ལས། བསྙེན་པར་རྫོགས་པར་འཚལ་བ་མཁན་པོ་རྐུ་ཐབས་སུ་གནས་པས་བསྙེན་པར་
རྫོགས་པར་བགྱིད་ན། བསྙེན་པར་རྫོགས་ཞེས་བགྱིའམ་བསྙེན་པར་མ་རྫོགས་ཞེས་བགྱི།
བཀའ་བསྩལ་པ། གལ་ཏེ་བདག་གི་མཁན་པོ་རྐུ་ཐབས་སུ་གནས་པ་ཡིན་ནོ་ཞེས་བྱ་བར་
ཤེས་ན་ནི་བསྙེན་པར་མ་རྫོགས་ཞེས་བྱའོ། །གལ་ཏེ་མི་ཤེས་ན་ནི་བསྙེན་པར་རྫོགས་
ཞེས་བྱའོ། །ཞེས་གསུངས་པའི་ཕྱིར་རོ། །མཁན་པོ་བསྙེན་པར་མ་རྫོགས་པ་དེ་དགེ་སློང་
ཉིད་མ་ཡིན་པར་ལེན་པར་བྱེད་པས་ཤེས་ན་ནི་མཁན་པོ་དང་ལྡན་པའི་སྡོམ་པ་མི་སྐྱེའོ། །
དེ་ལྟར་རང་གི་རྣམ་བཤད་དང་ཊཱི་ཀ་ལས། མཁན་པོ་དང་ལྡན་པའི་སྡོམ་པ་མི་སྐྱེ་བ་ཁོ་
ནའོ། །ཞེས་སོ། །དེའང་ལེན་པར་བྱེད་པས་མཁན་པོ་བསྙེན་པར་མ་རྫོགས་པའམ་
ཉམས་པ་ཡིན་པས་དགེ་སློང་མ་ཡིན་པར་ཤེས་ནས་ལེན་སེམས་ལོག་ན་གཏན་མི་སྐྱེ་ཞིང་།
གལ་ཏེ་ལེན་སེམས་མ་ལོག་ན་ཉེས་མེད་ཀྱི་སྡོམ་པ་མི་སྐྱེ་ཡང་མཁན་པོ་ལས་གཞན་པའི་
དགེ་སློང་བཞི་ཡོད་ན་ཉེས་བཅས་ཀྱི་སྡོམ་པ་སྐྱེའོ། །ལས་ཀྱི་སློབ་དཔོན་དང༌། ལས་
ཆགས་པ་ལ་ངེས་གཟུང་དུ་དགོས་པའི་དགེ་འདུན་པ་རྣམས་ནི་མཁན་པོ་དང་མི་འདྲ་སྟེ།
དེ་དག་སྡོམ་པ་སྦྱིན་པའི་རྒྱུའི་གཙོ་བོ་ཡིན་པའི་ཕྱིར། དེས་ན་ལས་ཀྱི་སློབ་དཔོན་བསྙེན་
པར་མ་རྫོགས་པའམ་ཉམས་པ་ལྟ་བུ་ཡིན་ན་དེས་ཁ་སྐོང་མི་དགོས་ཀྱང་དེ་བསྙེན་པར་མ་
རྫོགས་པའམ་ཉམས་པ་ཡིན་པར་བསྒྲུབ་བྱས་འདུ་ཤེས་ན་སྡོམ་པ་གཏན་མི་སྐྱེ་ཞིང་།
ལས་ཆགས་པ་ལ་ངེས་གཟུང་དུ་དགོས་པའི་དགེ་འདུན་པ་རྣམས་བསྙེན་པར་མ་རྫོགས་
པའམ་ཉམས་པ་སོགས་ཡིན་ཞིང་བསྒྲུབ་བྱས་དེ་ལྟར་འདུ་ཤེས་ན་སྡོམ་པ་གཏན་ནས་མི་

སྐྱེའོ། །འོ་ན་ལས་ཆགས་པ་ལ་ངེས་གཟུང་དུ་དགོས་པའི་དགེ་འདུན་པ་ལས་དགེ་སློང་
གང་རུང་བསྙེན་པར་མ་རྫོགས་པའམ་ཉམས་པ་ལྟ་བུ་ཡིན་པ་ལ་བསྒྲུབ་བྱས་དགེ་སློང་
རྣམ་དག་ཏུ་འདུ་ཤེས་ན་སྡོམ་པ་སྐྱེའམ་མི་སྐྱེ་ཞེ་ན། མཁན་པོ་དང་སློབ་དཔོན་ནི་དཔྱད་
པ་ཐ་སྙད་པ་ཡིན་པར་འོད་ལྡན་སོགས་ལས་གསུངས་ལ། དེས་ལས་དེ་ལ་འདུས་པའི་
དགེ་སློང་གཞན་ཐམས་ཅད་ཀྱང་དཔྱད་པ་ཐ་སྙད་པ་ཡིན་པར་གྲུབ་སྟེ། གལ་ཏེ་དེ་དཔྱད་
པ་ཐ་སྙད་པ་མ་ཡིན་པར་འདུ་ཤེས་ཀྱིས་བཟུང་བ་དེ་དོན་ལ་ཡིན་པ་དང་ཕྲད་པ་ཡན་
ལག་ཏུ་དགོས་ན་སྒྲུབ་མི་ནུས་པར་འགྱུར་བའི་ཕྱིར་རོ། །གསུམ་པ་བསམ་པ་དང་ཆོ་ག་
ཉམས་པས་མི་སྐྱེ་བར་བསྟན་པ་ནི། དེ་ཕྱིར་སྤོང་བ་ལ་ཡང་མི་སྐྱེའོ། །དེ་གཉིས་ཀྱི་མིང་
མ་བརྗོད་ན་ཡང་མི་སྐྱེའོ། །དགེ་འདུན་གྱི་ན་ཡང་དེའི་སྐྱེ་གནས་ཀྱི་མི་སྐྱེའོ། །ཞེས་
གསུངས་ཏེ། བསྙེན་པར་རྫོགས་པར་འདོད་པས་ང་ལ་མཁན་པོ་དེ་མི་དགོས་སོ་ཞེས་
མཁན་པོ་དེ་ཕྱིར་སྤོང་བ་ལ་ཡང་སྡོམ་པ་མི་སྐྱེའོ། །དེ་ལ་སྡོམ་པ་ལེན་པར་འདོད་ཀྱང་རྒྱུ་
མཚན་གཞན་གྱིས་མཁན་པོ་དེ་ཕྱིར་སྤོང་ཞིང༌། ཤུལ་དུ་ལས་སློབ་དང་བཅས་དགེ་སློང་
བཞི་ཚང་ན་ཉེས་བཅས་ཙམ་སྐྱེ་ཡང་ཉེས་མེད་མི་སྐྱེ་ལ། གལ་ཏེ་ཤུལ་དུ་དགེ་སློང་བཞི་མ་
ཚང་བའམ་ཡང་ན་ལེན་སེམས་ལོག་པ་ཡིན་ན་གཏན་མི་སྐྱེའོ། །འདི་སྡོམ་པ་ལེན་སེམས་
ལོག་པའི་དབང་དུ་བྱས་པར་ཞུ་བ་ལས་གསལ་ལོ། །ཞར་བྱུང་དུ་གོ་དགོས་པ་ཞིག་ལ་
དགེ་ཚུལ་ལམ་དགེ་སློང་གི་སྡོམ་པ་ལེན་སེམས་མ་ལོག་ཀྱང་ལེན་པའི་གོང་ནས་འདི་
སྙམ་དུ་སྡོམ་པ་བླངས་རྗེས་ཟླ་བ་གཅིག་གི་བར་དུ་ཕྱི་དྲོའི་ཁ་ཟས་སྤངས་ནས། དེ་ཕྱིན་
ཆད་ཅི་དགར་བྱ་སྙམ་པ་དང་། རྩ་བ་བཞི་ལྟ་བུ་རགས་རིམ་ཙམ་ལས་བསླབ་བྱ་ཕྲ་ཞིང་
ཕྲ་བ་ནས་བསྲུང་མི་ནུས་སོ་སྙམ་པ་ལྟ་བུ་ཡིད་ལ་བཞག་ནས་སྡོམ་པ་ལེན་ན་ནི་དགེ་ཚུལ་
དང་དགེ་སློང་གི་སྡོམ་པ་གང་ཡང་མི་སྐྱེ་སྟེ། དུས་ངེས་པ་དང་ཡན་ལག་ངེས་པ་དང་མ་
བྲལ་བའི་ཕྱིར་རོ། །དེས་ན་དང་པོ་སྡོམ་པ་ལེན་ཚེ་ཇི་སྲིད་འཚོའི་བར་དུ་བསྲུང་བྱ་མཐའ་
དག་གནས་སྐབས་ཐམས་ཅད་དུ་བསྲུང་བར་བྱ་སྙམ་པའི་བློ་ཡོད་དགོས་སོ། །བསྒྲུབ་བྱ་

དང་མཁན་པོ་དེ་གཉིས་ཀྱི་མིང་སྡོམ་པ་ལེན་པར་བྱེད་པས་དང་ལས་བྱེད་པས་མ་བརྗོད་
ན་ཡང་སྡོམ་པ་མི་སྐྱེའོ། །དེ་ལ་ལེན་པར་བྱེད་པས་མ་བརྗོད་པ་དང་། ལས་བྱེད་པས་མ་
བརྗོད་པ་གཉིས། དང་པོ་ལའང་སྡོམ་པ་ལེན་པར་མི་འདོད་ནས་མ་བརྗོད་པ་དང་། ལེན་
འདོད་དང་བརྗོད་འདོད་ཡོད་ཀྱང་ཚིག་ཆད་ནས་མ་བརྗོད་པ་གཉིས་ཏེ། བསྙེན་པར་
རྫོགས་པར་གསོལ་བ་འདེབས་པའི་སྐབས་སུ་བདག་མིང་འདི་ཞེས་བགྱི་བ་དོན་གྱི་སླད་
དུ་མཚན་ནས་སྨོས་ཏེ། མཁན་པོའམ་མཁན་མོ་མིང་འདི་ཞེས་བགྱི་བས་ཞེས་པའི་བསྒྲུབ་
བྱ་རང་དང་མཁན་པོའམ་མཁན་མོའི་མིང་སྡོམ་པ་ལེན་པར་མི་འདོད་ནས་མ་བརྗོད་ན་
གཏན་མི་སྐྱེ་སྟེ། རྩ་བར། མི་ནོད་ན་བྱིན་པ་མ་ཡིན་ནོ། །ཞེས་དང་། ཞུ་བ་ལས། བཙུན་
པ་བསྙེན་པར་རྫོགས་ཀར་ངག་གཅོད་ཅིང་བདག་བསྙེན་པར་རྫོགས་པར་མ་བགྱི་ཞིག་
ཅེས་སྨྲ་ན་བསྙེན་པར་རྫོགས་པ་ཞེས་བགྱིའམ། ཨུ་པཱ་ལི་བསྙེན་པར་མ་རྫོགས་པ་ཞེས་བྱ་
སྟེ། བསྙེན་པར་རྫོགས་པར་བྱེད་པ་རྣམས་ཀྱང་འདས་པ་དང་བཅས་པའོ། །ཞེས་
གསུངས་པའི་ཕྱིར། ལེན་འདོད་དང་བརྗོད་འདོད་ཡོད་ཀྱང་བརྗོད་པ་ཆད་ན་ནི་སྐྱེའོ། །
གཉིས་པ་ལས་བྱེད་པས་མ་བརྗོད་པ་ལའང་བསམ་པ་ཐག་པ་ནས་ལས་བྱེད་འདོད་ཡོད་
དགོས་པ་ལ། ལས་བྱེད་པར་མི་འདོད་ནས་མ་བརྗོད་པ་དང་། ལས་བྱེད་འདོད་དང་
བརྗོད་འདོད་ཡོད་ཀྱང་ཚིག་ཆད་ནས་མ་བརྗོད་པ་གཉིས་ཏེ། བསྙེན་པར་རྫོགས་པའི་
དངོས་གཞི་གསོལ་བཞིའི་ལས་ཀྱི་སྐབས་སུ། མིང་འདི་ཞེས་བགྱི་བ་འདི་མཁན་པོའམ་
མཁན་མོ་མིང་འདི་ཞེས་བགྱི་བས་ཞེས་པའི་བསྒྲུབ་བྱ་དང་མཁན་པོའམ་མཁན་མོའི་མིང་
ལས་བྱེད་པས་ལས་བྱེད་པར་མི་འདོད་ནས་མ་བརྗོད་ན་གཏན་མི་སྐྱེ་ཞིང་། ལས་བྱེད་
འདོད་དང་བརྗོད་འདོད་ཡོད་ཀྱང་བརྗོད་པ་ཆད་ན་སྐྱེའོ། །དེའང་ཆོ་ག་ཅུང་ཟད་ཉམས་
པས་ན་ཉེས་བཅས་ཙམ་སྐྱེའོ། །བསྒྲུབ་བྱ་ལ་སྡོམ་པ་ལེན་འདོད་དང༌། ལས་སློབ་ལ་
ལས་བྱེད་འདོད་དོན་ལ་མེད་ན་རྩེད་མོའི་ཚུལ་དུ་བསྒྲུབ་བྱ་དང་མཁན་པོའི་མིང་བརྗོད་
ཀྱང་སྡོམ་པ་མི་སྐྱེའོ། །ལེན་བྱེད་དང་ལས་བྱེད་པས་དགེ་འདུན་གྱི་མིང་མ་བརྗོད་ན་ཡང་

དགེ་འདུན་དེའི་སྐྱེ་གནས་ལས་སྐྱེ་བ་དགེ་འདུན་ལ་རག་ལས་པ་ཅན་ཉིད་ཀྱི་དགེ་སློབ་མ་
དང་དགེ་སློང་ཕ་མའི་སྡོམ་པ་མི་སྐྱེའོ། །འདི་ལའང་གོང་ལྟར་བསྙེན་པར་རྫོགས་པར་
གསོལ་བ་འདེབས་པའི་སྐབས་སུ་དགེ་འདུན་ནམ་གཉིས་ཀའི་དགེ་འདུན་ལས་བསྙེན་
པར་རྫོགས་པར་འཚལ་ཏེ་ཞེས་པ་ལྟ་བུའི་དགེ་འདུན་གྱི་མིང་བསྒྲུབ་བྱས་མ་བརྗོད་པ་
དང༌། དངོས་གཞི་གསོལ་བཞིའི་ལས་ཀྱི་སྐབས་སུ་དགེ་འདུན་ནམ་གཉིས་ཀའི་དགེ་
འདུན་ལས་བསྙེན་པར་རྫོགས་པར་འཚལ་ནས་ཞེས་པ་ལྟ་བུའི་དགེ་འདུན་གྱི་མིང་ལས་
བྱེད་པས་མ་བརྗོད་པ་གཉིས་དང་། དེ་རེ་རེ་ལའང་མི་འདོད་ནས་མ་བརྗོད་པ་དང༌།
འདོད་ཀྱང་བརྗོད་པ་ཆད་པ་གཉིས་སུ་དབྱེ་ཞིང་སྡོམ་པ་སྐྱེ་མི་སྐྱེའི་དོན་ཡང་གོང་བཞིན་ནོ། །
དགེ་སློབ་མའི་སྡོམ་པ་སྐྱེ་མི་སྐྱེའི་དོན་ཡང་དེ་བཞིན་དུ་ཤེས་པར་བྱའོ། །བཞི་པ་རྟགས་ལ་
སོགས་པ་ཉམས་པས་མི་སྐྱེ་བར་བསྟན་པ་ནི། ཁྱིམ་པ་དང་མུ་སྟེགས་ཅན་གྱི་རྒྱལ་མཚན་
ཅན་ལ་ཡང་མི་སྐྱེའོ། །སྒྲེན་མོ་དང་འཁྲུགས་པ་དང་མཚན་དུག་མ་དག་ལ་ཡང་མི་སྐྱེའོ། །
རྒྱུ་ལས་བཟློག་པ་ཁས་མི་ལེན་པ་གནས་ནས་ཕྱུང་བ་ལ་ཡང་མི་སྐྱེའོ། །ཞེས་གསུངས་ཏེ།
སྐྲ་དང་ཁ་སྤུ་མ་བྲེག་པ་ལ་སོགས་པ་ཁྱིམ་པའི་རྒྱལ་མཚན་ཅན་ནམ་ཆ་ལུགས་རྫོགས་པ་
ཅན་དང་རལ་བ་འཇོག་པ་དང་གཡང་གཞི་གྱོན་པ་དང་ལག་ཏུ་དབྱུག་པ་ཐོགས་པ་དང་ངོ་
ལ་ས་དཀར་གྱིས་རི་མོ་འབྲི་བ་སོགས་མུ་སྟེགས་ཅན་གྱི་རྒྱལ་མཚན་རྫོགས་པར་བྱས་པ་
ཅན་ལ་ཡང་རབ་བྱུང་གི་སོ་སོར་ཐར་པའི་སྡོམ་པའི་རྒྱུན་གྱི་སྐད་ཅིག་དང་པོ་མི་སྐྱེའོ། །
དགེ་སློང་གིས་དེ་གཉིས་ཀྱི་ཆས་སུ་ཞུགས་ན་དགེ་སློང་གི་སྡོམ་པ་སྐད་ཅིག་སྔ་མའི་
རིགས་འདྲ་སྐད་ཅིག་ཕྱི་མའི་སྡོམ་པ་སྐྱེ་བར་རིགས་སོ། །འོན་ཀྱང་བུ་མོ་མཆོད་སྦྱིན་མ་
ཁྱིམ་པའི་ཆ་ལུགས་འཆང་བཞིན་དུ་དགེ་ཚུལ་སོགས་བསྒྲུབས་པ་ཡིན་ཡང་དེ་ནི་དམིགས་
བསལ་ཡིན་པ་འདྲའོ། །ཡང་དག་པར་བླངས་པ་སྔོན་དུ་བཏང་བའི་སྒྲེན་མོ་ནི་མུ་སྟེགས་
ཅན་གྱི་རྒྱལ་མཚན་གྱིས་བསྡུས་ཟིན་པས་འདིར་ཡང་དག་པར་བླངས་པ་སྔོན་དུ་མ་སོང་
བར་འཇིག་རྟེན་གྱི་ངོ་ཚ་དང་བྲལ་བ་གོས་མེད་པའི་སྒྲེན་མོའམ་གཅེར་བུ་དང་ཤེས་པ་

རང་བཞིན་དུ་གནས་པ་ལས་ཉམས་ཚབས་ཆེ་བས་སྡོམ་པ་ལེན་སེམས་མཚན་ཉིད་པ་
མེད་པའི་སེམས་འཁྲུགས་པ་དང་བུད་མེད་གང་དང་ཉལ་པོ་བྱས་པའི་སྐྱེས་པ་འཆི་བར་
འགྱུར་བའི་མཚན་དུག་མ་དག་ལ་ཡང་སྡོམ་པ་མི་སྐྱེའོ། །ཁྱིམ་པའི་རྒྱལ་མཚན་ཅན་ནས་
འཁྲུགས་པའི་བར་དག་ཕ་མ་གཉིས་ཀའི་ཆོ་གའི་སྐབས་སུ་བསྒྲུབ་བྱ་ལ་མ་དྲིས་པའི་རྒྱུ་
མཚན་ནི་ཕྱི་ནས་བལྟས་ན་མངོན་པས་མ་དྲིས་པ་ཡིན་པ་འདྲའོ། །མཚན་དུག་མ་བར་
ཆད་ཐུན་མོང་ཡིན་ཡང་དགེ་ཚུལ་མའི་སྐབས་ལས་བསྙེན་རྫོགས་ཀྱི་སྐབས་སུ་མི་འདྲི་
བས་བཀོལ་བ་མ་སྦྱར་བ་ཡིན་ནོ། །འོ་ན་སྐྱེས་པ་གང་དང་ཉལ་བོ་བྱས་པའི་བུད་མེད་
ཐམས་ཅད་འཆི་བར་འགྱུར་བའི་སྐྱེས་པ་ལ་སྡོམ་པ་སྐྱེའམ་མི་སྐྱེ་ཞེ་ན། འགྲེལ་ཆུང་ལས།
སྐྱེས་པ་གོང་འཆའ་བ་ནི་གནང་བ་དང་མི་གནང་བར་ཁྲིམས་བཅས་པ་ནི་མེད་དོ། །
འདུལ་བ་འཛིན་པ་ཁ་ཅིག་གིས་ནི་བུད་མེད་དང་འདྲའོ་ཞེས་ཀྱང་བཤད་དོ། །ཞེས་
གསུངས་སོ། །ལྟུང་བ་མ་མཐོང་བ་ལ་སོགས་པའི་རྒྱུ་གང་གིས་གནས་ནས་དབྱུང་བའི་
ལས་བྱས་པའི་ཆད་པའི་རྒྱུ་དེ་ལས་བཟློག་པ་ཡིད་ཀྱིས་དམ་མི་འཆའ་ཞིང་ངག་གིས་ཁས་
མི་ལེན་པ་གནས་ནས་ཕྱུང་བ་དེ་བབས་ནས་སླར་ཡང་སྡོམ་པ་ལེན་པ་ལ་ཡང་སྡོམ་པ་མི་
སྐྱེའོ། །འདིའང་དགེ་ཚུལ་གྱི་སྐབས་ལས་བསྙེན་རྫོགས་ཀྱི་སྐབས་སུ་མི་འདྲི་བས་བཀོལ་
བོ་མ་སྦྱར་བ་ཡིན་ནོ། །ཊཱི་ཀ་ལས། འདིར་གནས་ནས་བྱུང་བ་སྨོས་པ་ནི་དཔེ་ཙམ་དུ་ཟད་
ཀྱི་ཆད་པའི་ལས་བྱེད་དུ་བཅུག་པ་རྒྱུ་ལས་བཟློག་པ་ཁས་མི་ལེན་པ་ཐམས་ཅད་ལ་ཡང་དེ་
བཞིན་དུ་རིག་པར་བྱའོ་ཞེས་གསུངས་སོ། །ལྔ་པ་སྐྱེ་ལ་ཉེས་བྱས་སུ་འགྱུར་བ་བསྟན་པ་ནི།
ཚིག་སྔ་མ་མེད་པ་ཉིད་ལ་ནི་ཉེས་བྱས་ཙམ་དུ་ཟད་དོ། །མཁན་པོར་མ་གསོལ་བ་ལ་ཡང་
ངོ༌། །བར་ཆད་མ་དྲིས་པར་ཡང་ངོ་། །དེ་མེད་པར་ཁས་ལེན་པ་ལ་སྦྱིན་ན་ཡང་ངོ༌། །ཞེས་
གསུངས་ཏེ། ད་ལྟར་གྱི་ཆོ་གའི་སྒོ་ནས་ཚིགས་སྔ་མ་དགེ་བསྙེན་མེད་པ་ཉིད་ལ་དགེ་ཚུལ་
བྱེད་པ་དང་དགེ་ཚུལ་བྱས་པ་མེད་པར་དགེ་སློང་གི་སྡོམ་པ་སྦྱིན་པ་ལ་སོགས་པ་ནི་
འབོགས་པ་པོ་ལ་ཉེས་བྱས་ཙམ་དུ་ཟད་ཀྱི་སྡོམ་པ་ནི་སྐྱེ་བ་ཉིད་དོ། །འོན་ཀྱང་དགེ་སློབ་

མའི་ཚིགས་ལས་འདས་ན་ལྟུང་བྱེད་བསྐྱེད་པའོ། །དགེ་སློབ་མའི་སྡོམ་པ་ཞེས་པ་དགེ་
ཚུལ་མས་སྤང་བྱ་བཅུ་སྤོང་བ་དེའི་སྟེང་དུ་བསླབ་བྱ་བཅུ་གཉིས་བསྣན་པའི་ཚེ་སྔར་དགེ་
ཚུལ་མས་ཐོབ་ཟིན་པའི་རྩ་བ་བཞིའི་སྡོམ་པའི་རྒྱུན་དེ་ཉིད་ལ་དགེ་སློབ་མའི་སྡོམ་པ་ཞེས་
བརྗོད་པའི་དབང་དུ་ན་དགེ་ཚུལ་མའི་སྡོམ་པ་སྔོན་དུ་མ་སོང་བར་དགེ་སློབ་མའི་སྡོམ་པ་
སྐྱེ་བ་མེད་ལ། དགོས་ཆོས་བསླབ་བྱ་བཅུ་གཉིས་པོ་ལ་དགེ་སློབ་མའི་སྡོམ་པ་ཞེས་བརྗོད་
པའི་དབང་དུ་ན་དགེ་ཚུལ་མའི་སྡོམ་པ་སྔོན་དུ་མ་སོང་ཡང་དགེ་སློབ་མའི་སྡོམ་པ་ཉེས་
བཅས་ཙམ་སྐྱེ་ཞེས་འདོད་དགོས་པ་འདྲའོ། །ད་ལྟར་གྱི་ཆོ་གའི་སྐབས་སུ་མཁན་པོར་མ་
གསོལ་བར་བསྙེན་པར་རྫོགས་པར་བྱེད་པ་ལ་ཡང་ངོ་སྟེ་འབོགས་པ་པོ་ལ་ཉེས་བྱས་
ཙམ་དུ་ཟད་ཀྱི་རྒྱུ་གཞན་ཚང་ན་སྡོམ་པ་སྐྱེའོ། །སྡོམ་པ་སྦྱིན་པ་པོ་གལ་ཏེ་དགེ་སློང་བཞི་
ལས་མེད་ན་དེའི་ཚེ་གསང་སྟེ་སྟོན་པ་བསྐོ་བ་ན་གསང་སྟོན་རང་ཉིད་ལས་བྱེད་ཡུལ་བསྐོ་
བྱ་ཡིན་པས། དེ་ལས་གཞན་བསྐོ་བ་པོ་མ་མཐའ་དགེ་སློང་བཞི་སྡེ་ཡོད་དགོས་པ་ལས་
མེད་དེ་གསང་སྟོན་བསྐོ་བའི་ཐབས་མ་བྱུང་ནས་བར་ཆད་དྲི་བ་པོ་མེད་པས་བར་ཆད་མུ་
དྲིས་པར་བསྙེན་རྫོགས་བྱེད་ན་ཡང་ངོ་སྟེ་ཉེས་བྱས་ཙམ་དུ་ཟད་ཀྱི་སྡོམ་པ་སྐྱེའོ། །བར་
ཆད་དེ་མེད་པར་བདག་ལ་བར་ཆད་དེ་ཡོད་དོ་ཞེས་ཁས་ལེན་པ་ལ་སྡོམ་པ་སྦྱིན་ན་ཡང་
ངོ་སྟེ་ཉེས་བྱས་ཙམ་དུ་ཟད་ཀྱི་སྡོམ་པ་སྐྱེའོ། །དེ་བཞིན་དུ་བར་ཆད་ཀྱི་ཆོས་དང་ལྡན་པ་
ཞིག་བདག་བར་ཆད་ཀྱི་ཆོས་དང་མི་ལྡན་ནོ་ཞེས་སྨྲ་བ་ལ་སྡོམ་པ་སྦྱིན་ན་ཉེས་བཅས་སྐྱེ་
བར་གཞུང་དམ་པ་ལས་གསུངས་སོ། །གཉིས་པ་བར་ཆད་ཀྱི་མཚོན་དོན་ལ་གསུམ་ལས།
དང་པོ་ལག་རྡུམ་དང་ནད་པས་མཚོན་པའི་དོན་ནི། སྐྱེས་པ་འདྲ་བའི་བུད་མེད་ཉིད་དང་།
བུད་མེད་འདྲ་བའི་སྐྱེས་པ་ཉིད་མཚན་གྱི་རྣམ་པ་གཞན་མ་ཡིན་པ་ལ་ཡང་ངོ༌། །དེ་ནི་
ལག་རྡུམ་ལ་སོགས་པས་འཕངས་པ་ཉིད་ཡིན་ནོ། །སྡིག་སྡིག་ལྟ་བུའི་མཚན་ཉིད་ཅན་
དང༌། གླིང་གཞན་ནས་སྐྱེས་པའི་ཚུལ་བྱད་མི་འདྲ་བ་གཉིས་ཀྱང་ངོ་། །སེན་མོ་གཅིག་པ་
དང༌། ལག་པ་འཇས་ཏེ་ལྟེབ་པ་དང་། གཞོགས་ཕྱེད་འཇས་པ་དང་། མགོ་སྨྱུང་དང༌།

སྒྲ་སྒྲ་སྒྲེ་ཅན་དང༌། སྒུར་བོ་དང་། དགྱེ་བོ་དང་། དགྱེ་སྐུར་གྱུར་པ་དང་། སོར་མོ་དྲུག་པ་
དང་འབྱོར་བ་དང་མེད་པ་དང་། མིག་རྫི་མ་ནང་དུ་ཟུག་པ་དང་། ནེའུ་ལེའི་ལྟ་བུ་དང་།
འུག་པའི་ལྟ་བུ་དང་། ཕྱིན་ཅི་ལོག་པ་དང་། བར་འཛིངས་པ་དང་། རློ་བ་དང་། སླེ་བོ་དང་།
ཟླུམ་པོ་དང་། མིག་པོ་ཆེ་དང་། འཛེར་བ་ཅན་དང་། ཤུ་བ་ཅན་དང་། འབྲུམ་བུ་ཅན་དང་།
རྣ་བ་སེར་བ་དང་། དཀར་བ་དང་། དམར་བ་དང་། སྦུབས་ཅན་དང་། ཁྱི་རྔ་གཡའ་བ་
དང་། འཕུངས་པ་དང་། ཆེ་བ་དང་། རླིག་པའི་ནང་དུ་མཚན་ནུབ་པ་དང་། གླེན་པ་དང་།
ལྕེ་མེད་པ་དང་། རྐང་ལག་གཅིག་པ་དང་། མེད་པ་དང་། སྐུ་སྔོན་དང་། མགོ་གླང་པོ་
ཆེའི་ལྟ་བུ་དང་། རྟའི་ལྟ་བུ་དང་། ཁྱིའི་ལྟ་བུ་དང་། བ་ལང་གི་ལྟ་བུ་དང་། ལུག་གི་ལྟ་བུ་
དང་། རི་དྭགས་ཀྱི་ལྟ་བུ་དང་། ཉའི་ལྟ་བུ་དང་། སྦྲུལ་གྱི་ལྟ་བུ་དང་། རིང་བ་དང་། མང་
བ་དང་། མགུལ་ཏ་ལའི་ལྟ་བུ་དང་། སྒྲུངས་པ་དང་། སྤྱོད་ལམ་གྱིས་དུབ་པ་དེ་དག་ལས་
མི་ན་བ་རྣམས་སོ། །གཞན་དག་ནི་ན་བས་སོ། །ཞེས་གསུངས་ཏེ། དབྱིབས་དང་སྐད་ལ་
སོགས་པ་སྐྱེས་པའི་རྣམ་པ་འདྲ་བའི་བུད་མེད་ཉིད་དང་། ཕྱི་བྱད་བུད་མེད་དང་འདྲ་བའི་
སྐྱེས་པ་ཉིད་མཚན་གྱི་རྣམ་པ་རང་རང་གི་མཚན་ལས་གཞན་མ་ཡིན་པ་ལ་ཁྲིམས་ཕོག་
ན་ཡང་ངོ་སྟེ་ཉེས་བྱསཾ་ཙམ་དུ་ཟད་ཀྱི་རྒྱུ་གཞན་ཚང་ན་སྡོམ་པ་སྐྱེའོ། །འོ་ན་འདི་མཚན་
གྱི་རྣམ་པ་གཞན་མ་ཡིན་པའི་ཕྱིར་དགག་མི་དགོས་སམ་ཞེ་ན། དགོས་ཏེ། དེ་ནི་གཞིའི་
སྐབས་ཀྱི། ལག་སྡུམ་དག་དང་རྐང་རྡུམ་དང་། །ཞེས་པ་ལ་སོགས་ནས། དེ་ལྟ་བུ་ཡི་མི་
རྣམས་ནི། །དྲང་སྲོང་ཆེན་པོས་དགག་པ་མཛད། །ཅེས་པས་འཕངས་པ་ཉིད་ཡིན་པས་
མཛེས་པའི་བར་ཆད་ཡིན་ནོ། །དེ་དགག་དགོས་པའི་རྒྱུ་མཚན་འགྲེལ་ཆུང་ལས། བུད་
མེད་སྐྱེས་པ་འདྲ་བ་དགེ་སློང་མའི་ཁྲོད་ན་འདུག་ན་བུད་མེད་ཀྱི་ཁྲོད་ནས་སྐྱེས་པ་གཅིག་
ཅིག་གཡོག་བྱེད་ཅིང་འདུག་སྟེ་མི་ཚངས་པར་སྤྱོད་པ་ལྟ་ཞེས་འཕྱ་བའི་ཕྱིར་རོ་ཞེས་
གསུངས་སོ། །འཕངས་པ་གཞན་ཡང་བསྟན་པའི་ཕྱིར། སྔོན་སྡིག་པ་བྱས་བྱས་འདྲ་བའི་
རྟགས་སུ་གྱུར་པ་སྨེ་བ་དང་ཤ་མཚན་ལ་སོགས་པ་ལུས་ལ་ཡོད་པ་སྡིག་སྡིག་ལྟ་བུའི་

མཚན་ཉིད་ཅན་དང་། ཤར་གྱི་ལུས་འཕགས་ལ་སོགས་པ་གླིང་གཞན་ནས་སྐྱེས་པའི་མི་
ཁ་རྣ་ལ་སོགས་པ་ཚུལ་བྱད་མི་འདྲ་བ་གཉིས་ཀྱང་ངོ་སྟེ་ལག་སྡུམ་ལ་སོགས་པས་
འཕངས་པ་ཉིད་ཡིན་ནོ། །གླིང་གཞནཾ་ན་སྐྱེས་པ་ཞེས་པས་ཆོག་མོད། ཚུལ་བྱད་མི་འདྲ་
བ་སྨོས་ཅི་དགོས་ཤེ་ན། དགོས་ཏེ། ཚུལ་ཁྱད་མི་འདྲ་བ་དེ་བར་ཆད་ཀྱི་གཙོ་བོ་ཡིན་པའི་
ཕྱིར་ཏེ། གླིང་གཅིག་ནས་སྐྱེས་ཀྱང་གདོང་ཁྱིའི་ལྟ་བུ་དང་རྣ་བ་གྱོན་པ་ལྟ་བུ་དང་རྐང་
ལག་ཕྱུགས་སུ་འདུག་པ་ལ་སོགས་པ་བཀག་ལ་གླིང་གཞན་དུ་སྐྱེས་ཀྱང་ཚུལ་བྱེད་འདྲ་བ་
མ་བཀག་པའི་ཕྱིར། དཔེར་ན་གླིང་ཕྲན་དག་ནས་སྐྱེས་པ་རྣམས་མ་བཀག་པ་བཞིན་ནོ། །
འོ་ན་གླིང་གཞན་ནས་སྐྱེས་པ་ཞེས་སྨོས་མི་དགོས་པར་འགྱུར་རོ་ཞེ་ན། གླིང་གཞན་ནས་
སྐྱེས་པ་ཕལ་ཆེར་ཚུལ་བྱད་མི་འདྲ་བ་ཡིན་པས་དེ་མཚོན་བྱེད་དུ་བསྟན་པའོ། །ལག་རྡུམ་
ལ་སོགས་པས་འཕངས་པ་གཞན་ཡང་བསྟན་པའི་ཕྱིར། སོར་མོ་རྣམས་འབྱར་ཏེ་སེན་མོ་
གཅིག་པ་དང་སོར་མོ་མ་འབྱར་བར་སེན་མོ་གཅིག་པ་ཁོ་ན་ཡོད་པ་དང༌། སྤྲིང་ཡིག་
བལྟབས་ཏེ་རྒྱས་བཏབ་པའི་དབྱིབས་དང་འདྲ་བར་ལག་པ་དང་དཔུང་མགོ་གཉིས་ཕྲག་
པའི་ཕྱོགས་སུ་འབྱར་ཞིང་འདུག་པའི་ལག་པ་འཇུས་ཏེ་ལྟེབ་པ་དང་། ལུས་ཀྱི་གཞོགས་
ཕྱེདུ་འཇུས་ཤིང་བསྐམས་པ་དང་། མགོ་ལོ་མཚན་གྱི་དབྱིབས་འདྲ་བའམ་སྤྱི་བོ་ཙོག་ཙོག་
པོར་རིང་པོར་འདུག་པའི་མགོ་སྨྱུང་དང༌། སྨྱོན་ཐབས་མཁན་གྱི་སྐྲ་ལྟར་སྐྱ་ཚོམ་བུ་ཚོམ་
བུ་ཡོད་པ་སྟེ་སྒྲ་སྦེ་ཅན་དང༌། རྒྱབ་སྒུར་བོ་དང༌། མདུན་དགྱེ་བོ་དང༌། མདུན་དགྱེ་ཞིང་
རྒྱབ་སྐུར་བའི་དགྱེ་སྐུར་གྱུར་པ་དང་། དེ་དག་ནི་སྔར་ལག་སོར་རྡུམ་སྒུར་ཞེས་པའི་སྐུར་
བོའི་དབྱེ་བ་བསྟན་པའོ། །སོར་མོ་དྲུག་པ་དང་། སོར་མོ་འབྱར་བ་དང༌། ལག་མཐིལ་
འབའ་ཞིག་མ་གཏོགས་སོར་མོ་མེད་པ་དང་། མིག་གི་པགས་པའི་ནང་དུ་མིག་སྤུ་སྐྱེས་པ་
སྟེ་རྫི་མའམ་མིག་སྤུ་ནང་དུ་མིག་ལ་ཟུག་པ་དང༌། མིག་ནེའུ་ལེའི་མིག་ལྟ་བུ་དང་། མིག་
སེར་སྐྱ་ཟླུམ་པོ་འུག་པའི་མིག་ལྟ་བུ་དང་། མིག་གི་གྲ་ཟུར་སྦོམ་ཕྲ་གཉིས་ཕྱིན་ཅི་ལོག་ཏུ་
འདུག་པའི་མིག་ཕྱིན་ཅི་ལོག་པ་དང༌། དེའང་འདིའི་ཐད་ཀྱི་ཊི་ཀ་ལས། གང་གི་མིག་གི་
སྟེ་རྫི་མའམ་མིག་ལ་མིག་ལྟ་བུ་དང་། མ་འདིའི་ཐད་ཀྱི་ཊིཀ་

གྲྭ་ལོགས་ཀྱི་ཟུར་གང་ཡིན་པ་དེ་ནི་སྣ་ལོགས་ན་འདུག་ལ། སྣ་ལོགས་ཀྱི་ཟུར་གང་ཡིན་
པ་དེ་ནི་གྲྭ་ལོགས་ན་འདུག་པའོ། །ཞེས་གསུངས་སོ། །འོན་ཀྱང་འདུལ་བ་མདོ་རྩའི་
བརྗེད་བྱང་བླང་དོར་རྣམ་འབྱེད་ལས། མིག་ཕྱིན་ཅི་ལོག་པ་ནི་གཅིག་གིས་ཐད་ཀ་དང༌།
གཅིག་གིས་གཞན་དུ་ལྟ་བའི་ཁྲ་ཞར་རོ། །ཞེས་གསུངས་ལ། དེ་ཡང་མཛེས་པའི་བར་
ཆད་ཡིན་ནོ། །སྣ་གོང་གཏན་མེད་པར་མིག་གཡས་གཡོན་འབྲེལ་བས་མིག་བར་
འཛིངས་པ་དང༌། མིག་དྲ་བ་བཞིན་དུ་རློ་བ་སྟེ་འཕྱང་བ་དང༌། རྫི་མའམ་མིག་སྤུ་མེད་
པར་མིག་སྤུ་སྐྱེ་སའི་མིག་མཐའ་དཔེར་ན་ཁྲག་འཛག་པའི་ཤ་ལྟར་དམར་བའི་མིག་སླེ་བོ་
དང༌། མིག་གི་སྙིང་པོའི་ལྟག་ན་སྙིང་པོ་གཉིས་པ་ཡོད་ཅིང་དེའང་ཨུག་ཤུད་ཀྱི་རི་མོ་ལྟ་བུ་
ཞེས་ཊཱི་ཀ་ལས་གསུངས་ཤིང༌། ཨུག་ཤུད་ནི་ཤྭ་ཡིན་པས་ཤོ་མིག་བཞིན་དུ་ཟླུམ་པའི་
མིག་ཟླུམ་པོ་དང་། མིག་རྐང་ཧ་ཅང་ཆེ་བའི་མིག་པོ་ཆེ་དང་། མིག་གི་དབུས་ན་འཛེར་བུ་
ཡོད་པའི་མིག་འཛེར་བ་ཅན་དང་། མིག་ལ་ནད་ཀྱི་རིགས་ཤུ་བ་ཞེས་པ་ཡོད་པས་མིག་
ཤུ་བ་ཅན་དང༌། མིག་འབུམ་བུ་ཅན་དང་། རྣ་བ་སེར་ཆེས་པ་དང༌། རྣ་བ་དཀར་ཆེས་པ་
དང་། རྣ་བ་དམར་ཆེས་པ་དང༌། དུ་བ་རྔུབ་བྱེད་དམ་བཤང་ལམ་དུ་སྨན་གཏོང་བྱེད་ཀྱི་
ཡོ་བྱད་ཟངས་སོགས་ལས་བྱས་པའི་སྨྱུ་གུ་རིང་པོ་ཅན་གྱི་རྫས་གཅེའུ་འདྲ་བའི་རྣ་བ་སྤུ་གུ་
ཅན་ཏེ་སྤུ་གུ་ཙམ་ལས་མེད་པའི་སྦུབས་ཅན་དང་། སྤུ་བྱི་བའི་ཁྱི་ནད་དེ་ཁྱི་རྔོ་ཤ་རྟག་ཏུ་
གཡའ་བ་ཆུང་ངུ་དང༌། ཁྱི་རྔ་འཕུངས་པའམ་ལྷན་དུ་སྤུངས་པ་འབྲིང་དང༌། ཁྱི་རྔ་ཆེ་བ་
དང༌། རླིག་པའི་ནང་དུ་ཕོ་མཚན་ནུབ་པ་དང༌། ལེགས་ཉེས་ཀྱི་བྱེ་བྲག་མི་ཤེས་ཤིང་
བདག་ཉིད་བསྙེན་པར་རྫོགས་པར་མི་ཤེས་པའི་གླེན་པ་དང༌། ལྕེ་གཏན་ནས་མེད་པ་
དང་། དང་པོ་སྐྱེས་པ་ཉིད་ནས་རྐང་པ་གཅིག་པ་དང་ལག་པ་གཅིག་པ་དང༌། སྐྱེས་པ་
ཉིད་ནས་རྐང་པ་མེད་པ་དང་ལག་པ་མེད་པ་དང་། སྐུ་ཁ་དོག་སྔོན་པོ་དང༌། མི་གང་ཞིག་
གི་མགོ་གླང་པོ་ཆེའི་མགོ་ལྟ་བུ་དང་། རྟའི་མགོ་ལྟ་བུ་དང༌། ཁྱིའི་མགོ་ལྟ་བུ་དང༌། བ་
ལང་གི་མགོ་ལྟ་བུ་དང་། ལུག་གི་མགོ་ལྟ་བུ་དང་། གང་ཡང་རུང་བའི་རི་དྭགས་ཀྱི་མགོ་

ལྟ་བུ་དང་། ཉའི་མགོ་ལྟ་བུ་དང་། སྦྲུལ་གྱི་མགོ་ལྟ་བུ་དང་། མགོ་ལྟག་པ་ནས་དཔྲལ་
བའི་བར་རིང་བ་དང་། ལུས་གཅིག་ལ་མགོ་མང་བ་དང༌། མགུལ་བ་ཤིང་ཏ་ལའི་གཉེར་
མ་ལྟ་བུ་དང་ལྡན་པ་དང༌། ལུས་སྐྱངས་པས་དུབ་པ་དང་། འགྲེང་བ་དང་འཆག་པ་ལ་
སོགས་པའི་སྤྱོད་ལམ་གྱིས་དུབ་པ་སྟེ་ལྔ་བཅུ་རྩ་གཅིག་པོ་དེ་དག་ལས་སེན་མོ་གཅིག་པ་
ལ་སོགས་པ་མི་ན་བ་རྣམས་སོ་སྟེ་ནད་མེད་པ་རྣམས་ནི་ལག་རྡུམ་ལ་སོགས་པས་
འཕངས་པ་ཉིད་ཡིན་ནོ་ཞེས་གོང་དུ་སྦྱར་རོ། །མི་ན་བ་ལས་གཞན་ལག་པ་འཇས་ཏེ་ལྟེབ་
པ་དང་། གཞོགས་ཕྱེད་འཇས་པ་ལ་སོགས་པ་དེ་དག་ནི་ནུ་བས་སོ་སྟེ་ནད་པ་མ་ཡིན་
ནམ་ཞེས་དྲི་བར་བྱའོ་ཞེས་སྔར་སྨོས་པས་འཕངས་པ་ཉིད་ཡིན་ནོ། །སྐྱེས་པ་འདྲ་བའི་
བུད་མེད་ཅེས་པ་ནས་འདིའི་བར་རྣམས་བར་ཆད་ཐུན་མོང་ཡིན་ཡང་དགེ་ཚུལ་གྱི་སྐབས་
ལས་བསྙེན་རྫོགས་ཀྱི་སྐབས་སུ་མི་འདྲི་བས་བཀོལ་བ་མ་སྦྱར་རོ། །གཉིས་པ་རྐུན་པོས་
མཚོན་པའི་དོན་ནི། རྐུན་པོས་ནི་ཕུང་ཀྲོལ་བའོ། །ཞེས་གསུངས་ཏེ། སྔར་གཞིའི་སྐབས་
སུ། ཆོམ་རྐུན་པ་དབྱུང་རྫོགས་མི་བྱའོ་ཞེས་སྨོས་པའི་རྐུན་པོས་ནི་རྒྱལ་པོས་གཞན་ལ་
ཆད་པ་གཅོད་པའི་གཤེད་བྱེད་པ་སྙིང་རྗེ་མེད་པས་གསད་བྱ་གསོད་པར་བྱེད་པའི་ཕུང་
ཀྲོལ་བའོ་སྟེ་ཕུང་ཀྲོལ་བ་དབྱུང་རྫོགས་མི་བྱའོ་ཞེས་འཕངས་པ་ཉིད་ཡིན་ནོ། །དེ་གཉིས་
ནི་རང་འགྲེལ་ལས། སྡིག་པ་ལ་འཇུག་པ་མཉམ་པ་ཉིད་ཀྱིས་ཐུན་མོང་གིས་སོ་ཞེས་
གསུངས་སོ། །ཕུང་ཀྲོལ་བ་འདིའང་བར་ཆད་ཐུན་མོང་ཡིན་ཡང་དགེ་ཚུལ་གྱི་སྐབས་ཁོ་
ནར་དྲི་བ་ཡིན་ནོ། །གསུམ་པ་ཕ་མས་མ་གནང་བས་མཚོན་པའི་དོན་ནི། རྒྱལ་པོ་ཕ་མའི་
བསམ་པ་ཅན་ཉིད་ཀྱིས་གནང་བ་ནི་ཕ་མ་དང་འདྲའོ། །ཡོངས་སུ་འཛིན་པར་བྱེད་པ་
གཉིས་ཀྱང་གནང་བ་དང་བསྲེལ་བ་དང་ཞུ་བ་དག་ལ་ཕ་མ་ཉིད་དང་འདྲའོ། །མི་མ་ཡིན་
པའི་འགྲོ་བ་པ་གཉིས་ནི་མ་ཡིན་ནོ། །ཞེས་གསུངས་ཏེ། འབངས་རྣམས་བརྩེ་བས་སྐྱོང་
བའི་རྒྱལ་པོ་ཕ་མའི་བསམ་པ་ཅན་ཉིད་ཀྱིས་དེའི་འབངས་སུ་གཏོགས་པ་རབ་ཏུ་འབྱུང་
བར་གནང་བ་ནི་ཕ་མ་ཉིད་ཀྱིས་གནང་བ་དང་འདྲའོ། །ཕ་མ་ལ་མ་དྲིས་པའམ་དྲིས་ཏེ་མ་

གནང་བ་ཡིན་ན་ཡང་རྒྱལ་པོས་གནང་ན་ཉེས་མེད་དོ། །ཕ་མ་དངོས་མིན་ཡང་ཕ་མ་
བཞིན་དུ་ཡོངས་སུ་འཛིན་པར་བྱེད་པའམ་སྐྱོང་བར་བྱེད་པ་ཉིད་ཀྱི་སྐྱེས་པ་དང་བུད་མེད་
གཉིས་ཀྱང་དེ་གཉིས་ཀྱིས་གནང་ན་རབ་ཏུ་དབྱུང་བ་དང་མ་གནང་ཞིང་ཡུལ་ཐག་མི་རིང་
ན་ཞག་བདུན་བསྲེལ་བ་དང༌། ཡུལ་ཐག་རིང་ཞིང་ཞག་བདུན་བསྲེལ་དུ་ཟིན་ན་ཡང་དགེ་
འདུན་ལ་ཞུ་དགོས་པ་དག་ལ་ཕ་མ་དངོས་ཉིད་དང་འདྲའོ། །ཡོངས་སུ་འཛིན་པར་བྱེད་
པ་ཞེས་པ་འདིས་ནི་བུད་མེད་གཞན་གྱི་ཟླ་མཚན་གཞན་གྱི་མངལ་དུ་འཛིན་པར་བྱེད་
པའང་བསྟན་དུ་རུང་བར་གསུངས། གནས་བརྟན་བྲག་དང་ཉེ་བྲག་གཉིས་ཁྲུང་ཁྲུང་མོ་
ལས་སྐྱེས་པ་ལྟ་བུ་ཕ་མ་མི་མ་ཡིན་པའི་འགྲོ་བ་པ་གཉིས་ནི་གནང་བ་དང་བསྲེལ་བ་དང་
ཞུ་བ་དག་ལ་ཕ་མ་དང་འདྲ་བ་མ་ཡིན་ནོ། །དེས་ན་ཕ་མ་མི་མ་ཡིན་པའི་འགྲོ་བས་མ་
གནང་ཡང་ཞག་བདུན་བསྲེལ་བ་དང་དགེ་འདུན་ལ་ཞུ་བ་མི་དགོས་པར་རབ་ཏུ་དབྱུང་
རུང་ངོ༌། །གསུམ་པ་བར་ཆད་ཀྱི་མཚན་ཉིད་ལ་གཉིས་ལས། དང་པོ་མཚམས་མེད་པའི་
བར་ཆད་ཀྱི་མཚན་ཉིད་ནི། དེ་གཉིས་ལས་མཚམས་མེད་པར་མི་འགྱུར་རོ། །དེ་ནི་སྐྱེད་
པར་བྱེད་པ་གཉིས་ལས་ཏེ་མཚན་གྱུར་པ་གཉིས་ལས་ཀྱང་ངོ་། །མ་བསད་པ་ལ་སོགས་
པ་དེ་བྱས་པ་ཉིད་གཙོ་བོའོ། །ཞེས་གསུངས་ཏེ། ཕ་མ་མི་མ་ཡིན་པ་དེ་གཉིས་བསད་པ་
ལས་ཕ་མ་བསད་པའི་མཚམས་མེད་པར་མི་འགྱུར་ཏེ་ཕ་མ་མི་ཡིན་པའི་ཡན་ལག་མ་
ཚང་བའི་ཕྱིར་རོ། །འོ་ན་སྐྱེད་བྱེད་ཕ་མ་ཡིན་པ་དང་སྐྱོང་བྱེད་ཕ་མར་ཁས་ལེན་པ་གཉིས་
གང་བསད་ན་མཚམས་མེད་དུ་འགྱུར་ཞེ་ན། ཕ་མ་བསད་པའི་མཚམས་མེད་དེ་ནི་མིའི་
ལུས་སྐྱེད་པར་བྱེད་པ་ཕ་མ་མིའི་འགྲོ་བར་གཏོགས་པ་གཉིས་བསད་པ་ལས་མཚམས་
མེད་དུ་འགྱུར་ཏེ་ཕ་མ་མཚན་གྱུར་པ་གཉིས་བསད་པ་ལས་ཀྱང་ངོ་སྟེ་མཚམས་མེད་དུ་
འགྱུར་རོ། །མ་བསད་པ་ལ་སོགས་པ་ཙམ་བར་ཆད་ཡིན་ནམ་མཚམས་མེད་པ་བྱས་པ་
བར་ཆད་ཡིན་ཞེ་ན། མུ་བསད་པ་ལ་སོགས་པ་མཚམས་མེད་པ་དེ་གཞི་བསམ་སྦྱོར་བ་
མཐར་ཐུག་གི་ཡན་ལག་ཚང་བར་བྱས་ཏེ་མཚམས་མེད་རྫོགས་པ་ཉིད་བར་ཆད་ཀྱི་གཙོ་

བོའོ། །མ་བསད་པ་ཉི་ཚེ་ནི་རབ་ཏུ་དབྱུང་བར་ཡང་བྱ་སྟེ། ཊཱི་ཀ་ལས། ཕ་མ་དུད་འགྲོའི་
སྐྱེ་གནས་སུ་གཏོགས་པ་གསོད་པར་བྱེད་ན་ཡང་། འོན་ཀྱང་དེ་རབ་ཏུ་དབྱུང་དུ་རུང་བ་ལྟ་
བུའོ། །ཞེས་གསུངས་པའི་ཕྱིར་རོ། །དེའང་མཚམས་མེད་ཀྱི་ལས་སུ་མི་འགྱུར་བར་མ་
བསད་པའི་ལས་བྱས་པའི་སྐྱེས་བུ་དེ་རབ་བྱུང་བསྙེན་རྫོགས་སུ་སྒྲུབ་ན་སྐྱེ་ལ་ཉེས་བྱས་
སུ་འགྱུར་རོ། །གཉིས་པ་སུན་ཕྱུང་བའི་བར་ཆད་ཀྱི་མཚན་ཉིད་ནི། ཕམ་པར་འགྱུར་བ་
མ་བྱུང་བ་ཉིད་ལ་མི་ཚངས་པར་སྤྱད་པས་ཉམས་སུ་མྱོང་བ་དག་སུན་ཕྱུང་བ་ཉིད་ཡིན་ནོ། །
ཞེས་གསུངས་ཏེ། དགེ་སློང་མ་སུན་ཕྱུང་བ་ཞེས་བཤད་ན། ལས་ཅི་ཞིག་བྱས་ན་དགེ་
སློང་མ་སུན་ཕྱུང་བ་དང་དགེ་སློང་ཕ་སུན་ཕྱུང་བར་འགྱུར་ཞེ་ན། ཡུལ་དགེ་སློང་མའམ་
དགེ་སློང་ཕ་ཕམ་པར་འགྱུར་བ་བརྒྱད་དམ་བཞི་མ་བྱུང་བ་སྟེ་ཕམ་པས་མ་གོས་པའི་རྣམ་
དག་ཉིད་ལ་སྐྱེས་པའམ་བུད་མེད་གང་ཞིག་གིས་མི་ཚངས་པར་སྤྱད་པས་དེ་ལས་བྱུང་
བའི་བདེ་བ་ཉམས་སུ་མྱོང་བ་དག་དགེ་སློང་མ་སུན་ཕྱུང་བ་ཉིད་དང་དགེ་སློང་ཕ་སུན་
ཕྱུང་བ་ཉིད་ཡིན་ནོ། །དེ་ལྟར་ན་ཕམ་པ་མ་བྱུང་བའི་དགེ་སློང་མ་ལ་མི་ཚངས་སྤྱོད་ཀྱིས་
སུན་ཕྱུང་བ་ཉིད་མི་སྲིད་པར་ཐལ། མི་ཚངས་སྤྱོད་ཀྱི་སྔ་རོལ་ཏུ་དགེ་སློང་མ་དེ་རེག་པ་
ལུས་བཀན་གྱི་ཕམ་པར་གྱུར་པའི་ཕྱིར་ཞེ་ན། སྐྱོན་མེད་དེ། མི་ཚངས་སྤྱོད་འབའ་ཞིག་གི་
ཀུན་སློང་གིས་རེག་པ་དང་ལུས་བཀན་བྱས་ན་མི་ཚངས་སྤྱོད་པའི་སྦྱོར་བའི་སྦོམ་པོར་
འགྱུར་གྱི། རེག་པ་ལུས་བཀན་གྱི་ཕམ་པ་མི་སྐྱེད་དེ། རེག་པ་ལུས་བཀན་གྱི་ཀུན་སློང་
མེད་པའི་ཕྱིར་རོ། །ཁྱབ་སྟེ། ལྟུང་བ་གཞན་གྱི་ཀུན་སློང་གིས་གཞན་མི་སྐྱེད་པས་སོ། །
གཞན་ཡང་དགེ་སློང་མས་རེག་པ་བདག་གིར་མ་བྱས་ན་ནི་རེག་ཀྱང་ཕམ་པར་མི་འགྱུར་
བའི་ཕྱིར་རོ། །མི་ཚངས་པར་སྤྱད་པས་གཞན་གྱི་ཚངས་སྤྱོད་ལ་ཤིན་ཏུ་གནོད་པའི་ཕྱིར་
ན་མི་ཚངས་པར་སྤྱད་པས་སུན་ཕྱུང་བ་ཞེས་སྨོས་སོ། །དག་ཅེས་པ་ནི་གཉིས་ཀྱི་ཚིག་
ཡིན་པས་དགེ་སློང་ཕ་མ་གཉིས་ཀས་དུས་གཅིག་ཏུ་བདེ་བ་ཉམས་སུ་མྱོང་ན་གཉིས་ཀ་
སུན་ཕྱུང་བ་ཡིན་ལ། སྔ་ཕྱིར་མྱོང་ན་སྔར་མྱོང་བ་དེས་སུན་ཕྱུང་བ་ཉིད་ཡིན་ནོ། །ཕྱིས་

མྱོང་བ་དེ་ནི་མ་ཡིན་ཏེ། དེའི་ཚེ་ཡུལ་དེ་སྔར་ནས་ཕམ་པ་བྱུང་ཟིན་པའི་གང་ཟག་ཡིན་
པའི་ཕྱིར་རོ། །དེས་ན་སུན་འབྱིན་པ་པོ་ཁོ་ནས་ཉམས་སུ་མྱོང་བ་ཡན་ལག་ཡིན་གྱི་ཟླས་
ཉམས་སུ་མྱོང་བ་མ་ཡིན་ཏེ། གཞན་གྱི་ཉེས་པས་གཞན་ལ་མི་གོས་པའི་ཕྱིར་རོ། །དེ་
ལྟར་མ་ཡིན་ན། འདོད་ཆགས་དང་བྲལ་བའི་དགྲ་བཅོམ་མ་སུན་ཕྱུང་བ་མི་སྲིད་པར་
ཐལ་བར་འགྱུར་རོ། །བཞི་པ་སྐྱེ་བ་དང་མི་སྐྱེ་བ་དོགས་གཅོད་དང་བཅས་པ་ལ་བཞི་ལས།
དང་པོ་སྔོན་རབ་ཏུ་བྱུང་བ་ལ་དོགས་པ་གཅོད་པ་ནི། བུད་མེད་བསླབ་པ་ཕུལ་ནས་སྐྱེས་
པ་ཉིད་དུ་གྱུར་པ་ནི་རབ་ཏུ་དབྱུང་བ་དང་བསྙེན་པར་རྫོགས་པར་རུང་བ་ཉིད་དོ། །ཞེས་
གསུངས་ཏེ། སྔར་སྔོན་རབ་ཏུ་བྱུང་བ་ལ་སྐྱེ་བའི་ཆོས་ཉིད་མེད་པར་བསྟན་ནས་ད་ནི་
གནས་སྐབས་ཀྱི་བྱེ་བྲག་ལ་དམིགས་ཀྱིས་བསལ་བ་ནི་། བུད་མེད་དགེ་སློང་མའམ་དགེ་
སློབ་མའམ་དགེ་ཚུལ་མ་བསླབ་པ་ཕུལ་ནས་སྔོན་རབ་ཏུ་བྱུང་བའི་བར་ཆད་ཅན་སྐྱེས་པ་
ཉིད་དུ་མཚན་གྱུར་པ་ནི་རབ་ཏུ་དབྱུང་བ་དང༌། བསྙེན་པར་རྫོགས་པར་བྱར་རུང་བ་
ཉིད་དོ། །སྐྱེས་པའི་རྟེན་ལ་སྔོན་རབ་ཏུ་བྱུང་བའི་བར་ཆད་མ་བཅས་པས་ན་མཚན་གྱུར་
པས་སྔོན་རབ་ཏུ་བྱུང་བའི་བར་ཆད་ལས་གྲོལ་བའོ། །ཡང་བུད་མེད་དུ་མཚན་གྱུར་ན་
བར་ཆད་དེ་དང་ལྡན་ནོ། །གཉིས་པ་སྔོན་ལྟུང་བ་བྱུང་བ་ལ་དོགས་པ་བཅད་པ་ནི། ཕམ་
པར་འགྱུར་བ་ཐུན་མོང་མ་ཡིན་པ་ལྷག་པར་སྤྱད་པ་ཅན་ཡང་ངོ་། །ཞེས་གསུངས་ཏེ།
ཕམ་པར་གྱུར་པ་ལ་སྤྱིར་སྡོམ་པ་སྐྱེ་བའི་ཆོས་ཉིད་མེད་པར་སྔར་བསྟན་ནས་སྐབས་
གཞན་ལ་དམིགས་ཀྱིས་བསལ་བ་ནི་། དགེ་སློང་མའི་ཕམ་པར་འགྱུར་བ་དགེ་སློང་དང་
ཐུན་མོང་མ་ཡིན་པ་རེག་པ་ལུས་བཀན་འཆབ་པ་བཟློག་པ་དང་བཞི་པོ་དག་ལས་གང་
ཡང་རུང་བ་འཆབ་བཅས་ལྷག་པར་སྤྱད་པ་ཅན་ཡང་ངོ་སྟེ་སྐྱེས་པ་ཉིད་དུ་གྱུར་པ་ནི་རབ་
ཏུ་དབྱུང་བ་དང་བསྙེན་པར་རྫོགས་པར་རུང་བ་ཉིད་དོ་ཞེས་སྔ་མར་སྦྱར་རོ། །སྐྱེས་པའི་
རྟེན་ལ་ཕམ་པ་ཐུན་མོང་མ་ཡིན་པ་བཞི་པོ་བཅས་པ་མེད་པས་ན་མཚན་གྱུར་པས་ཕམ་པ་
ཐུན་མོང་མ་ཡིན་པ་ལས་གྲོལ་བའོ། །གསུམ་པ་བུད་མེད་ཀྱི་ལས་ཀྱི་ཁ་སྐོང་ལ་དོགས་པ་

བཅད་པ་ནི། བུད་མེད་བསྙེན་པར་རྫོགས་པར་བྱ་བ་ལ་གཉུག་མར་གནས་པ་རྣམས་
ཡན་ལག་ཉིད་དོ། །ཞེས་གསུངས་ཏེ། འདིར་དགེ་འདུན་གྱིས་བསྣན་པར་བྱའོ་ཞེས་སྔར་
སྨོས་ན་དགེ་འདུན་ཇི་ལྟ་བུས་བསྣན་པར་བྱ་ཞེ་ན། བུད་མེད་བསྙེན་པར་རྫོགས་པར་བྱུ་
བ་ལ་དགེ་སློང་ཕའི་དགེ་འདུན་གཉུག་མར་གནས་པ་སྟེ་ཟླ་བ་ཕྱེད་ཡན་ཆད་རིང་དུ་
གནས་པ་རྣམས་ཕུན་སུམ་ཚོགས་པའི་རྒྱུའམ་ཡན་ལག་ཉིད་དོ། །དེའང་མེད་ཀྱང་མི་སྐྱེ་
བ་ཙམ་གྱི་དགག་བྱ་མ་དམིགས་པས་ན་ཕུན་སུམ་ཚོགས་པའི་རྒྱུ་ཡིན་ནོ། །གཉུག་མར་
གནས་པའི་ཚད་ནི་གནས་དེར་ཟླ་བ་ཕྱེད་ཡན་ཆད་གནས་པ་སྟེ། སྐབས་འདི་ཉིད་ཀྱི་ལུང་
ལས། གཉུག་མར་གནས་པ་དང་རིང་དུ་གནས་པ་དག་གོ་ཞེས་དང་། ཊཱི་ཀ་ལས། ཟླ་བ་
ཕྱེད་ལས་ལྷག་པ་ནི་ཡུན་རིང་བ་ཉིད་ཡིན་པར་ཤེས་པར་བྱ་སྟེ། གསོ་སྦྱོང་གི་དུས་གཞན་
གྱིས་ཆོད་པའི་ཕྱིར་རོ། །ཞེས་གསུངས་པས་གྲུབ་བོ། །དེའང་དགེ་སློང་མ་རྣམས་ཀྱིས་ཟླ་
བ་ཕྱེད་ཕྱེད་ན་གདམས་ངག་ནོད་དགོས་པས་དེའི་ཡུལ་གློ་བུར་དུ་ལྷག་པ་དང་འགྲོ་བར་
ཆས་པས་མི་ནུས་པས་ན་གློ་བུར་དུ་ལྷག་པ་དང་འགྲོ་བར་ཆས་པ་རྣམས་ཡན་ལག་མ་
ཡིན་ནོ། །བཞི་པ་འགལ་རྐྱེན་བར་ཆད་ཀྱིས་མི་སྐྱེ་བར་བསྟན་པ་ནི། སྐྱེ་བའི་ཚེ་ཉིད་ན་
ཕུལ་ལམ་ཉམས་ན་མི་སྐྱེའོ། །ཞེས་གསུངས་ཏེ། མདོ་འདི་ལ་དངོས་བསྟན་དང་ཤུགས་
བསྟན་གཉིས་ལས། དངོས་བསྟན་ནི། ཊཱི་ཀ་ལས། འདི་ལྟར་སྐད་ཅིག་མ་དུ་མས་ཆོད་པ་
ལ་སྐྱེ་བའི་ཚེ་ཉིད་ཅེས་བྱའོ་ཞེས་པ་བཞིན་སྡོམ་པ་སྐྱེ་བ་ལ་སྐད་ཅིག་མ་དུ་མས་བར་དུ་
ཆོད་པའི་སྐྱེ་བ་ལ་ཕྱོགས་བཞིན་པ་སྐྱེ་བའི་ཚེ་ཉིད་ན་བསླབ་པ་ཕུལ་ལམ་སྟེ་ལེན་སེམས་
ལོག་པའམ་ཡང་ན་དེའི་ཚེ་མཚན་གཉིས་ཅིག་ཆར་སྐྱེས་པས་རྟེན་ཉམས་ན་སྡོམ་པ་མི་
སྐྱེའོ། །ཅིའི་ཕྱིར་ན། སྡོམ་ལེན་དེ་ཉིད་ཀྱི་རྒྱུད་ལ་སྡོམ་པ་སྐྱེ་བ་ལ་འགལ་རྐྱེན་སྟོབས་
སྔོན་གྱིས་བར་དུ་ཆོད་པའི་ཕྱིར། དེར་ཐལ། ལེན་སེམས་ལོག་ན་བསམ་པ་མཐུན་པའི་
ཡན་ལག་མ་ཚང་བ་དང་། མཚན་གཉིས་ཅིག་ཆར་དུ་བྱུང་ན་སྡོམ་པ་སྐྱེ་བའི་ཞིང་མ་ཡིན་
པར་གྱུར་པའི་ཕྱིར། དེ་ལྟར་ལུང་སིལ་བུ་ལས། བསྙེན་པར་རྫོགས་ཟིན་པ་ཉིད་ཀྱང་

བསླབ་པ་ཕུལ་བ་བསྙེན་པར་མ་རྫོགས་པ་ཞེས་བྱ་ན། བསྙེན་པར་རྫོགས་པར་བྱེད་པའི་
ཚེ་ལྟ་ཅི་སྨོས་ཞེས་དང་། ཡང་ལུང་སིལ་བུའི་གཞུང་འགའ་ལས། བསྙེན་པར་རྫོགས་ཟིན་
ཀྱང་ཁྱིམ་པ་ཡིན་པར་ཁས་བླངས་ན། དེ་ཡང་བསྙེན་པར་མ་རྫོགས་པ་ཞེས་བྱ་ན་བསྙེན་
པར་རྫོགས་པར་བྱེད་པའི་ཚེ་ལྟ་སྨོས་ཀྱང་ཅི་དགོས། ཞེས་གསུངས་སོ། །དེའི་དོན་ནི།
བསྙེན་རྫོགས་བྱས་ཟིན་པའི་འོག་ཏུ་བསླབ་པ་ཕུལ་བ་དེ་བསྙེན་རྫོགས་མ་ཡིན་པར་
བསྟན་ན། བསྙེན་རྫོགས་བྱེད་པའི་ཚེ་ལེན་སེམས་ལོག་ནས་ཕྱིར་ཕུལ་ན་སྡོམ་པ་མི་སྐྱེ་བ་
ལྟ་ཅི་སྨོས་ཞེས་པའོ། །མཚན་གཉིས་པ་སོར་སྡོམ་གྱི་ཞིང་མ་ཡིན་པར་འདུལ་མངོན་
གཉིས་ཆར་ནས་གསུངས་སོ། །མདོ་ཚིག་འདིའི་ཤུགས་བསྟན་ཀྱི་དོན་ནི། སྡོམ་པ་སྐྱེ་
བའི་དངོས་རྒྱུ་སྟེ་སྐྱེ་བ་ལ་མངོན་དུ་གྱུར་པ་སྐྱེ་བའི་ཚེ་ཉིད་ན་སྡོམ་པ་སྐྱེ་བ་ལ་གང་གིས་
ཀྱང་གེགས་བྱ་བར་མི་ནུས་ཏེ། དངོས་རྒྱུ་ནུས་པ་ཐོགས་མེད་ཀྱི་གནས་སྐབས་ཡིན་པའི་
ཕྱིར། ཊཱི་ཀ་ལས། དེ་ལ་སྐྱེ་བའི་ཚེ་ཉིད་གང་གིས་ཀྱང་གེགས་བྱ་བར་མི་ནུས་པས། ཞེས་
དང༌། རྣམ་འགྲེལ་ལས། མ་ཚང་མེད་རྒྱུ་དེ་ལ་ནི། །འབྲས་བུ་གང་གིས་བཟློག་པར་ནུས། །
ཞེས་སོ། །དོན་འདི་ལ་སྔ་རབས་ཀྱི་མཁས་པ་མང་པོ་ཞིག་གིས་སྐྱེ་བའི་ཚེ་ཉིད་ཅེས་པ་སྐྱེ་
བ་ལ་མངོན་དུ་གྱུར་པ་འདི་ཁོ་ན་ཡིན་པར་བསམས་ནས་སྡོམ་པ་སྐྱེ་བའི་རྒྱུ་ཚོགས་ཐམས་
ཅད་མ་ཚང་བ་མེད་པའི་དངོས་རྒྱུའི་དུས་སུ་ཡང་ལེན་སེམས་ལོག་པ་དང་མཚན་གཉིས་
བྱུང་བ་ལྟ་བུ་ཡོད་པར་དགོངས་ནས། སྟོད་ན་སྐྱེ་ཚེ་ཡུལ་ཉམས་དཀའ། །ཞེས་དཀའ་
གནས་སུ་གྲགས་ཀྱང་དེ་ལྟར་གཏན་ནས་མ་ཡིན་ཏེ། སྡོམ་པ་སྐྱེ་བ་ལ་བར་དུ་གཅོད་ཐུབ་
ངེས་ཀྱི་གེགས་ཡོད་པ་དང་དེ་སྐྱེ་བའི་རྒྱུ་ཚོགས་མ་ཚང་བ་མེད་པ་གཉིས་དུས་གཅིག་ལ་
ཅིག་ཆར་ཡོད་མི་སྲིད་པའི་ཕྱིར། དེ་མི་སྲིད་དེ། རྒྱུ་ལས་འབྲས་བུ་མི་སྐྱེ་ངེས་པའི་དུས་
དང་སྐྱེ་ངེས་ཀྱི་དུས་གཉིས་འགལ་བའི་ཕྱིར། དེས་ན་ལེན་སེམས་ལོག་པ་མཚན་གཉིས་
བྱུང་བ་སོགས་ནི་སྡོམ་པ་སྐྱེ་བའི་རྒྱུ་ཚོགས་མ་ཚང་བའི་དུས་ཡིན་གྱི་ཚང་བའི་སྐབས་མ་
ཡིན་པར་ཤེས་ན་རྟོགས་སླའོ། །རབ་ཏུ་འབྱུང་བའི་གཞི་ཞུ་བ་ཕལ་ཆེ་བའི་སྐབས་ནས་

བྱུང་བ་རྫོགས་སོ། །ཕལ་ཆེ་བ་སྨོས་པས་སིལ་བུ་ལ་སོགས་པའང་བསྡུས་སོ།། །། །
གཉིས་པ་དེས་བསླབ་པར་བྱ་བའི་ཆོས་བཤད་པ་ལ་གཉིས། སྤང་བར་བྱ་བ་ལྡོག་པའི་
ཚུལ་ཁྲིམས་དང་། བླང་བར་བྱ་བ་འཇུག་པའི་ཚུལ་ཁྲིམས་སོ། །དང་པོ་ལ་གཉིས་ཏེ།
རྣམ་འབྱེད་རྣམ་གཉིས་ཀྱི་སྐབས་བྱེ་བྲག་ཏུ་བསྟན་པ་དང་། ཞུ་བ་ཕལ་ཆེ་བའི་སྐབས་
སྤྱིར་བསྟན་པའོ། །དང་པོ་ལ་ཐུན་མོང་དུ་བསླབ་པ་འབུལ་བའི་ཆོ་ག་དང་། སྡེ་ལྔ་སོ་སོའི་
རང་བཞིན་བཤད་པ་གཉིས། དང་པོ་ལ་བསླབ་པ་འབུལ་བའི་མཚན་ཉིད་དང་། ཆོ་ག་
གཉིས་ལས། དང་པོ་ནི། དེ་ལྟར་མཐུན་རྐྱེན་ཚང་བ་དང་འགལ་རྐྱེན་སྤངས་པས་སྡོམ་པ་
སྐྱེས་པ་ན། དྲན་ཤེས་བག་ཡོད་བསྟེན་ནས་ཚུལ་བཞིན་བསྲུང་དགོས་ཏེ། སྟོན་པ་དང་
མཁན་སློབ་དགེ་འདུན་དང་བཅས་པའི་སྤྱན་སྔར་ཁས་བླངས་པ་ཡིན་པས། དེ་ལས་
འདས་ན་དམྱལ་བར་སྐྱེ་བ་སོགས་ཉེས་དམིགས་ཤིན་ཏུ་ཆེ་ཞིང་ཚུལ་བཞིན་བསྲུངས་ན་
ཕན་ཡོན་ཆེན་པོ་འཐོབ་པའི་ཕྱིར་ཏེ། རང་གི་འདྲེན་སྟོན་ཐམས་ཅད་མཁྱེན་པ་འཇིགས་
མེད་ཕུན་ཚོགས་མཆོག་གི་ཞལ་ནས་ཀྱང་། རྣམ་དག་ཚུལ་ཁྲིམས་རྒྱན་དང་བྲལ་གྱུར་ན། །
རིགས་གཟུགས་ལང་ཚོ་ལྡན་ཡང་མཛེས་མིན་ལ། །སྦྱིན་སོགས་ལེགས་ཚོགས་རྒྱ་མཚོའི་
དཔལ་འཆང་ཡང་། །མི་ཕན་ངན་འགྲོའི་གནས་སུ་གོམས་སྟབས་འཁྱོར། །ཚུལ་ཁྲིམས་
ལྡན་ལ་ཡོན་ཏན་གཞན་མེད་ཀྱང་། །ལྷར་བཅས་འགྲོ་བས་བསྟོད་བསྔགས་མེ་ཏོག་
འཐོར། །མ་བསྡུས་པར་ཡང་དཔལ་འབྱོར་ངང་གིས་འདུ། །བདེ་ནས་བདེ་བར་བྱང་ཆུབ་
ལམ་དུ་འགྲོ། །ཞེས་གསུངས་པ་བཞིན་ཡིན་པའི་ཕྱིར་རོ། །དེ་ལྟར་ཡིན་ཡང་རབ་བྱུང་
ཕལ་གྱིས་སྡོམ་པ་ལ་ནན་ཏན་མི་བྱེད་པས་ངན་འགྲོར་འགྲོ་བ་མང་ཞིང་། ཁྱིམ་པ་རྣམས་
དད་པའི་སེམས་ཀྱིས་ལྷར་སྐྱེ་བ་མང་བར་གསུངས་ཏེ། མདོ་པད་དཀར་ལས། ཀུན་
དགའ་བོ། དེ་ན་ཁྱིམ་པ་གང་དག་འཆི་བའི་དུས་བྱེད་པ་དེ་དག་འཆི་བའི་དུས་བྱས་མ་
ཐག་ཏུ་ཕལ་ཆེར་དགའ་ལྡན་གྱི་ལྷའི་རིས་སུ་སྐྱེ་བར་འགྱུར་རོ། །རབ་ཏུ་བྱུང་བ་གང་དག་

འཆི་བའི་དུས་བྱེད་པ་དེ་དག་ནི་ཕལ་ཆེར་ལོག་པར་ལྟུང་བར་འགྱུར་རོ། །དེ་ཅིའི་ཕྱིར་ཞེ་
ན། དེ་དག་ཡོ་བྱད་བསྙུངས་པ་ལ་མི་གནས་ཤིང་སྡོམ་པ་ལ་མི་གནས་པའི་ཕྱིར་རོ། ། །
ཞེས་གསུངས་པ་ལྟར་རོ། །དེས་ན་སྡོམ་པ་བསྲུངས་དང་མི་བསྲུངས་ལ་ཁེ་ཉེན་ཤིན་ཏུ་ཆེ་
བས་རང་གི་མིག་འབྲས་ལྟར་དྲན་ཤེས་ཀྱིས་རྒྱུད་བསྡམས་ནས་ལེགས་པར་བསྲུང་བ་
གལ་ཆེའོ། །གལ་ཏེ་ཡུལ་རྐྱེན་ངན་པ་སོགས་ཀྱི་དབང་གིས་གཏན་ནས་བསྲུང་མ་ནུས་ན་
བསླབ་པ་འབུལ་དགོས་མོད། འོན་ཀྱང་བསླབ་པ་འབུལ་བ་འདིས་སྡོམ་པ་གཏོང་བས་
ཡོན་ཏན་ཐམས་ཅད་ཀྱི་རྩ་བ་དང་བྲལ་བར་འགྱུར་བ་དང༌། ཁྲིམས་ལྡན་ཡུན་རིང་འཚོ་
བ་ནི། །དེ་ལས་བསོད་ནམས་ཆེན་པོ་འབྱུང་། །ཞེས་པའི་བསོད་ནམས་ཀྱི་བར་ཆད་དུ་
འགྱུར་བ་དང་། མདོ་དྲི་མ་མེད་པ་ལས། སྡོམ་པ་ལན་ཅིག་ཕུལ་ན་སྐྱེ་བ་ལྔ་བརྒྱར་མིའི་
ལུས་སུ་བརྒྱུད་ནས་སྡོམ་པ་བླངས་ཀྱང་ལན་དེ་སྙེད་དུ་ཕུལ་དགོས་པར་བཤད་པས་ན་
འདི་སྤྱིར་བཏང་དགག་པའི་བསླབ་བྱ་ཡིན་ཡང་དམིགས་བསལ་ཕམ་པའི་རྒྱུ་ལ་ངེས་པར་
འཇུག་པའི་གང་ཟག་ལ་བསླབ་པ་འབུལ་བ་འདི་བསྒྲུབ་པའི་བསླབ་བྱ་ཡིན་ཏེ། བསླབ་
པ་ཕུལ་ན་ལྟུང་བ་མི་འབྱུང་། ཕྱིས་སྡོམ་པ་ལེན་ན་སྐྱེ་བའི་དགོས་པ་ཡོད་པའི་ཕྱིར་དང༌།
བསྡུས་པ་ལས་ཀྱང་། ཇི་ལྟར་བྱས་ཀྱང་བསླབ་པ་སྲུང་བར་མི་ནུས་པ་མཐོང་ན་བསླབ་པ་
འབུལ་བར་བྱའོ། །ཞེས་སྒྲུབ་ཚིག་ཏུ་གསུངས་པའི་ཕྱིར་དང༌། དགེ་སློང་ལ་གཅེས་པའི་
མདོ་ལས། གང་ཞིག་བསླབ་ལ་མི་གནས་པ། །བདེ་གཤེགས་རྒྱལ་མཚན་འཛིན་པ་ལས། །
བསླབ་ལ་མི་གནས་སྐད་ཅིག་གི །གཟུགས་པོར་ཁྱིམ་པར་གནས་པ་བཟང་། །ཞེས་
གསུངས་པས་སོ། །དེ་ཡང་དཔེར་ན་དགེ་སློང་ཞིག་གིས་མི་གཞན་འཆི་ངེས་ཀྱི་སྦྱོར་བ་
བྱས་ཟིན་པ་ན་ཕ་རོལ་པོའི་སྲོག་དབང་མ་འགགས་པའི་སྐབས་སུ་གསོད་པ་པོ་དགེ་སློང་
གིས་བསླབ་པ་ཕུལ་མ་ཐུབ་ན་ཕམ་པ་འབྱུང་ཡང་ཕུལ་ན་དེའི་རྗེས་སུ་ཤི་ཡང་ཕམ་པ་མི་
འབྱུང་བས་དེའི་སྐབས་སུ་བསླབ་པ་ཕུལ་བ་སྒྲུབ་བཅས་ཡིན་པ་ལྟ་བུའོ། །དེས་ན་སྡོམ་པ་
གཏན་ནས་བསྲུང་མི་ནུས་པར་མཐོང་ན་འབུལ་དགོས་ཀྱང་། ཕུལ་བ་ན་དགེ་སྡིག་གི་

ཁྲིམས་ལས་གཏན་དུ་ཐར་སོང་བ་ལྟར་དགེ་བའི་ཕྱོགས་ལ་བློ་ཁ་ཙམ་ཡང་མི་ཕྱོགས་པར།
དུས་རྒྱུན་དུ་ཆང་དང་ཐ་མ་ཁ་ལ་ལོངས་སྤྱོད་ཅིང་། བཤས་ཉོ་བཤས་ཚོང་། རྐུ་འཕྲོག་
བཅོམ་གསུམ་སོགས་མི་རིགས་པའི་བྱ་བ་སྣ་ཚོགས་ཀྱིས་དུས་འདའ་བར་མི་བྱེད་པར།
སྣ་གཅིག་སྤྱོད་པ་ལ་སོགས་པ་ཁྱིམ་པའི་ཕྱོགས་ཀྱི་བསྲུང་བྱ་ཅི་ནུས་རེ་བསྲུངས་པའི སྟེང་
ནས་དགེ་སྒྲུབ་སྡིག་སྤོང་ལ་ནན་ཏན་བྱ་བ་དང་། བསྟན་པ་རིན་པོ་ཆེའི་ཞབས་འདེགས་
དང་། སེམས་ཅན་རྣམས་ལ་ཕན་ཅི་ཐོགས་བྱ་བ་སོགས་སྐྱེ་བོ་ཕལ་བ་རང་ག་མ་ཞིག་
ལས་ཁྱད་པར་དུ་འཕགས་པའི་ཚུལ་གྱིས་གནས་པར་བྱ་སྟེ། འཇམ་མགོན་མི་ཕམ་རྒྱ་
མཚོས་བཙུན་ཆུང་རྣམས་ལ་གཏམ་དུ་བྱ་བ་བདུད་རྩིའི་ཐིགས་ཕྲེང་ལས། ཅིས་ཀྱང་
འདོད་པའི་ལྕགས་ཀྱུའི་དབང་སོང་ན། །བདེར་གཤེགས་བསླབ་པ་ཁྱད་དུ་མ་གསོད་པར། །
ལེགས་པར་ཕུལ་ནས་རྫུན་མེད་དྲང་པོ་ཡིས། །དམན་ས་ཟུང་ལ་ཆོས་ལམ་མ་འགལ་ཞིག །
ཅེས་གསུངས་པ་ལྟར་རོ། །གཞུང་དོན་ནི། རང་བཞིན་ཉམས་པས་བྱས་པ་ཉིད་ནི་ཡུལ་
བ་ཉིད་མ་ཡིན་ནོ། །དེ་ལ་མ་ཡིན་ནོ། །ལྐུགས་པ་ལ་མ་ཡིན་ནོ། །མི་མ་ཡིན་པའི་འགྲོ་བ་
ལ་མ་ཡིན་ནོ། །མ་གོ་བ་ཉིད་མ་ཡིན་ནོ། །དབེན་པར་མ་ཡིན་ནོ། །དབེན་པར་འདུ་ཤེས་
པས་མ་ཡིན་ནོ། །ཞེས་གསུངས་ཏེ། འོག་ནས་འཆད་པའི་ལྟུང་བ་སྡེ་ལྔ་ཐམས་ཅད་ཀྱང་
བསླབ་པ་མ་ཕུལ། བསླབ་པ་ཉམས་པར་མ་བྱས་པའི་བསླབ་པ་རྒྱུད་ལྡན་ལ་འབྱུང་གི་
ཕུལ་བ་ལ་མི་འབྱུང་ངོ་ཞེས་ཤེས་པའི་དོན་དུ་བསླབ་པ་འབུལ་ཚུ་ལ་གྱི་རྣམ་གཞག་བསྟན་
པ་ལ། ཁྲོས་ཤིང་ཁྲོ་བ་དྲག་པོས་ཟིལ་གྱིས་ནོན་པའམ་སྨྱོ་བ་ལ་སོགས་པས་ཐ་མལ་པའི་
བློའི་རང་བཞིན་ཉམས་པས་བསླབ་པ་ཕུལ་བར་བྱས་པ་ཉིད་ནི་བསླབ་པ་ཕུལ་བ་ཉིད་
མ་ཡིན་ནོ། །དེའང་ཐ་སྙད་པའི་སེམས་མེད་པའི་ཕྱིར་རོ། །འགྲེལ་ཆུང་ལས། དགེ་སློང་
འདྲེ་གདོན་ལ་སོགས་པས་སྨྱོས་ཤིང་མི་དྲན་པར་གྱུར་པ་དང་ལུས་ཀྱི་ཁམས་ལ་ནད་
ཞུགས་ཏེ་ཁོང་ནས་དགེ་སློང་ཕར་མི་དྲན་རང་བཞིན་ཉམས་པས་ཁྲིམས་འབུལ་ལོ་ཞེས་
ཀྱང་ཕུལ་བར་མི་འགྱུར་རོ། །ཞེས་སོ། །ཉན་པ་པོ་ཤེས་པ་རང་བཞིན་དུ་གནས་པ་ལས་

ཉམས་པ་དེ་ལ་བསླབ་པ་འབུལ་བར་བྱེད་ནའང་ཕུལ་བ་ཉིད་མ་ཡིན་ནོ། །རྣམ་པ་ཐམས་
ཅད་དུ་སྨྲ་མི་ནུས་པའི་ལྐུགས་པ་ལ་བསླབ་པ་ཕུལ་བར་བྱས་པ་ཉིད་ནི་ཕུལ་བ་ཉིད་མ་
ཡིན་ནོ། །ལྷ་ཀླུ་ལ་སོགས་པ་མི་མ་ཡིན་པའི་འགྲོ་བ་ལ་བསླབ་པ་ཕུལ་བར་བྱས་པ་ཉིད་
ནི་ཕུལ་བ་ཉིད་མ་ཡིན་ནོ། །གླེན་པ་དང་འོན་པ་དང་གཉིད་ལོག་པ་དང་སྙོམས་པར་
ཞུགས་པ་ལ་ཕུལ་བ་དང་མཐའ་འཁོབ་པ་ལ་ཡུལ་དབུས་པས་ཕུལ་བ་ལྟ་བུ་མ་གོ་བ་ཉིད་
ནི་ཕུལ་བ་ཉིད་མ་ཡིན་ནོ། །ཉན་པ་པོ་མེད་པའི་དབེན་པར་དབེན་པར་འདུ་ཤེས་སམ་མི་
དབེན་པར་འདུ་ཤེས་ཀྱང་རུང་དེར་ཕུལ་བའང་ཕུལ་བ་མ་ཡིན་ནོ། །དེ་ནི་ལྐུགས་པའི་
ཡུལ་ལ་ཞུགས་པ་བཞིན་དུ་ཐམས་ཅད་ལ་གྲགས་པར་བྱ་བའི་བསམ་པ་མེད་པའི་ཕྱིར་རོ། །
མི་དབེན་པ་ལ་དབེན་པར་འདུ་ཤེས་པས་བསླབ་པ་ཕུལ་བར་བྱས་པ་ཉིད་ནི་ཕུལ་བ་མ་
ཡིན་ནོ། །གཞན་ཡང་རྣམ་འབྱེད་ལས། གཟུགས་བརྙན་ལ་བསླབ་པ་འབུལ་ན་ཡང་
བསླབ་པ་མ་ཕུལ་བར་བརྗོད་པར་བྱའོ། །ཞེས་དང༌། སོར་མདོའི་འགྲེལ་པ་མི་བརྗེད་
པའི་དྲན་བྱེད་ལས། སངས་རྒྱས་ཀྱི་གཟུགས་ལ་བསླབ་པ་ཕུལ་ན་ཡང་བསླབ་པ་ཕུལ་བ་
མ་ཡིན་ནོ། །ཞེས་སོ། །དེས་ན་དེ་དག་ལས་བཟློག་པ་ཡན་ལག་ཏུ་དགོས་ཞེས་ཤུགས་
ཀྱིས་བསྟན་ཏོ། །གཉིས་པ་འབུལ་བའི་ཆོ་ག་ནི། བསླབ་པའམ་སངས་རྒྱས་སམ་ཆོས་
སམ་དགེ་འདུན་ནམ། མདོ་སྡེའམ་འདུལ་བའམ་མ་མོའམ་སློབ་དཔོན་ནམ་མཁན་པོ་
དབུལ་ལོ། །བདག་ཁྱིམ་པའམ་དགེ་ཚུལ་ལམ་ཟ་མའམ་མ་ནིང་ངམ་དགེ་སློང་མ་སུན་
ཕྱུང་བའམ། རྐུ་ཐབས་སུ་གནས་པའམ་ཐ་དད་དུ་གནས་པའམ་གནས་པར་མི་བྱ་བའམ།
མུ་སྟེགས་ཅན་ནམ་མུ་སྟེགས་ཅན་ཞུགས་པའམ་མ་བསད་པའམ་ཕ་བསད་པའམ་དགྲ་
བཅོམ་པ་བསད་པའམ་དགེ་འདུན་གྱི་དབྱེན་བྱས་པའམ་དེ་བཞིན་གཤེགས་པ་ལ་ངན་
སེམས་ཀྱིས་ཁྲག་ཕྱུང་བར་གཟུང་དུ་གསོལ། བདག་ཚངས་པ་མཚུངས་པར་སྤྱོད་པ་ཁྱེད་
ཅག་དང་ལྷན་ཅིག་གནས་པའམ་ལོངས་སྤྱད་པས་ཆོག་གོ་ཞེས་བྱ་བ་ལྟ་བུ་ནི་འབུལ་བའི་
ཚིག་དག་ཡིན་ནོ། །ཞེས་གསུངས་ཏེ། བསླབ་པ་འབུལ་འདོད་ཀྱི་བསམས་པས་ཀུན་

ནས་བསླངས་ཏེ་ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་
བསླབ་པ་འབུལ་ལོ་ཞེས་པའམ། དེ་ནི་བསླབ་པ་རང་གི་ངོ་བོ་འབུལ་བའི་ཚིག་གོ །ཡིད་
ལ་ཁྲིམས་འབུལ་བར་བསམས་ཏེ། སངས་རྒྱས་སམ་སྤྱིར་ལུང་དང་རྟོགས་པའི་ཆོས་
སམ་དགེ་འདུན་ནམ། བྱེ་བྲག་ཏུ་ལུང་གི་ཆོས་མདོ་སྡེའམ། འདུལ་བའམ། མདོ་སྡེ་དང་
འདུལ་བའི་སྡེ་སྣོད་དག་གི་མ་ལྟ་བུའི་གནས་མ་མོའམ་ཆོས་མངོན་པ་སྟེ་དེ་དག་གང་རུང་
འབུལ་བའི་ཚིག་རྗོད་པ་ནི་སྡོམ་པའི་རྟེན་ནམ་རྩ་བ་འབུལ་བའི་ཚིག་གོ །དེའང་སྡོམ་པ་
གཏོང་འདོད་ཀྱི་བསམ་པས་དེ་ལྟར་བརྗོད་ན། བསྟན་པ་ལས་ཕྱི་རོལ་ཏུ་གྱུར་པར་ཁས་
བླངས་པ་ཡིན་པས་སྡོམ་པ་བཏང་བ་ཡིན་ནོ། །སྡོམ་པ་གཏོང་མི་འདོད་ན་བཏང་བ་མིན་ཏེ།
དགེ་སློང་མ་ནག་མོས་བསམ་པ་ཐག་པ་ནས་དཀོན་མཆོག་གསུམ་བཏང་བས་ལྷག་མའི་
ལྟུང་བ་བྱུང་བ་བཞིན་ནོ། །སློབ་དཔོན་ནམ། མཁན་པོ་འབུལ་ལོ། །ཞེས་པ་ནི་སྡོམ་པ་
ལ་ཉེ་བར་སྦྱོར་བའི་བདག་རྐྱེན་ཡོངས་སུ་འབུལ་བའི་ཚིག་གོ །འབུལ་ལོ་ཞེས་པ་ནི་གོང་
གི་བསླབ་པའམ་ཞེས་པ་མན་ཆད་ཐམས་ཅད་ཀྱི་མཇུག་ཏུ་རེ་རེ་ལ་རེ་རེ་སྦྱར་དགོས་སོ། །
བདག་ཁྱིམ་པའམ་སྟེ་ཁྱིམ་པར་གཟུང་དུ་གསོལ་ཞེས་པས་རབ་ཏུ་བྱུང་བའི་སྡོམ་པ་
གཏོང་ལ། བསམ་པའི་དབང་གིས་དགེ་བསྙེན་གྱི་སྡོམ་པ་གཏོང་བར་མ་ངེས་ཏེ། དགེ་
བསྙེན་གྱི་སྡོམ་པ་རྒྱུད་ལ་མི་ལྡན་པའི་ཁྱིམ་པར་གཟུང་དུ་གསོལ་སྙམ་ན་དགེ་བསྙེན་གྱི་
སྡོམ་པ་ཡང་གཏོང་བ་དང༌། དགེ་བསྙེན་གྱི་སྡོམ་པ་དང་ལྡན་པའི་ཁྱིམ་པར་གཟུང་དུ་
གསོལ་སྙམ་ན་དགེ་བསྙེན་གྱི་སྡོམ་པ་མི་གཏོང་བས་སོ། །བདག་དགེ་ཚུལ་ལམ་སྟེ་དགེ་
ཚུལ་དུ་གཟུང་དུ་གསོལ་ཞེས་པས་དགེ་སློང་གི་སྡོམ་པ་གཏོང་ངོ༌། །དེ་བཞིན་དུ་དགེ་སློང་
དང་དགེ་ཚུལ་གྱིས་བདག་དགེ་བསྙེན་ནམ་བསྙེན་གནས་སུ་གཟུང་དུ་གསོལ་ཞེས་བརྗོད་
ན་དགེ་སློང་དང་དགེ་ཚུལ་གྱི་སྡོམ་པ་གཏོང་བ་འདི་དག་གི་གནད་ཀྱིས་ཤེས་སོ། །རླིག་པ་
བྱུང་བའི་ཉེས་པས་མཐུ་ཉམས་པའམ་ས་བོན་གྱི་ཆོས་མེད་པའི་བདག་ཟ་མའམ། བདག་
མ་ནིང་ངམ། བདག་དགེ་སློང་མ་སུན་ཕྱུང་བའམ། བདག་རྐུ་ཐབས་སུ་གནས་པའམ།

པ།ནས་ནས་དབྱུང་བའི་ལས་བྱས་པའམ་ལྷས་སྦྱིན་ལྟ་བུ་ཆོས་ལས་ཆོས་མ་ཡིན་པའི་
ཕྱོགས་སུ་སོང་བ་སྟེ་བདག་ལོངས་སྤྱོད་དང་ལྟ་བའི་སྒོ་ནས་ཐ་དད་དུ་གནས་པའམ།
བདག་ལྷན་ཅིག་ཏུ་གནས་པར་མི་བྱ་བ་ཕམ་པ་བྱུང་བའམ། བདག་མུ་སྟེགས་ཅན་ནམ།
བདག་མུ་སྟེགས་ཅན་ཞུགས་པའམ། བདག་མ་བསད་པའམ། བདག་ཕ་བསད་པའམ།
བདག་དགྲ་བཅོམ་པ་བསད་པའམ། བདག་དགེ་འདུན་གྱི་དབྱེན་བྱས་པའམ། བདག་
དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བར་གཟུང་དུ་གསོལ་ཞེས་བརྗོད་དོ། །
གཟུང་དུ་གསོལ་ཞེས་པ་དེའང་གོང་དུ་ཁྱིམ་པའམ་ཞེས་པ་མིན་ཐམས་ཅད་ལ་སྦྱར་
དགོས་སོ། །དེ་ལ་རང་གི་རྣམ་བཤད་ལས། ཟ་མའམ་མ་ནིང་ངམ་ཞེས་བྱ་བ་ནི་ཞིང་མ་
ཡིན་པ་ལ་སྡོམ་པའི་དངོས་པོ་ཡོད་པ་མ་ཡིན་ནོ་ཞེས་བྱ་བ་ཟ་མའམ་མ་ནིང་ཉིད་དུ་དམ་
བཅས་པ་ལ་སྡོམ་པ་ཐམས་ཅད་འབུལ་བའོ། །ཞེས་དང༌། འགྲེལ་ཆུང་ལས། མ་ནིང་
རྣམ་བཞི་ལྟ་བུར་ལྟོས་ཤིག་བྱས་ནའང་ཁྲིམས་མི་ཆགས་པའི་ཕྱིར་ཕུལ་བར་འགྱུར་རོ་
ཞེས་གསུངས་ཏེ། གཞན་པ་རྣམས་ལ་ཡང་སྦྱར་རོ། །ཁྲིམས་འབུལ་བར་བསམས་ཏེ་
བདག་ནི་གྲོགས་ཚངས་པ་མཚུངས་པར་སྤྱོད་པ་ཁྱེད་ཅག་དང་གནས་གཅིག་ཏུ་ལྷན་
ཅིག་ཏུ་གནས་པའམ། ཆོས་དང་ཟང་ཟིང་གི་ལོངས་སྤྱོད་ལ་ལྷན་ཅིག་ཏུ་ལོངས་སྤྱད་པས་
ཆོག་གོ་ཞེས་བྱ་བ་ལྟ་བུ་ནི་བསླབ་པ་འབུལ་བའི་ཚིག་དག་ཡིན་ནོ། །དེ་དག་ནི་མི་མཐུན་
ཕྱོགས་ཁས་བླངས་པོས་འབུལ་བའོ། །བསླབ་པ་འབུལ་བ་ལ་ཚིག་ཏུ་སྨྲས་པ་ཞིག་རྣམ་པ་
ཐམས་ཅད་དུ་དགོས་སམ་ཞེ་ན། མི་དགོས་ཏེ། རང་འགྲེལ་ལས། ཚིག་ཏུ་མ་སྨྲས་པར་
གང་ཡང་རུང་བས་གཏོང་བའི་མཚན་མ་ལས་ཀྱང་ཕུལ་བར་འགྱུར་ཏེ། དེས་ན་ལུས་ཀྱི་
རྣམ་པར་རིག་བྱེད་ལས་ཀྱང་ཕུལ་བར་འགྱུར་ལ། ངག་གི་རྣམ་པར་རིག་བྱེད་ལས་ཀྱང་
ཞེས་བྱ་བ་རྟོགས་པར་བྱའོ་ཞེས་གསུངས་པའི་ཕྱིར་རོ། །གཞན་བསླབ་པ་ཉམས་པར་
བྱེད་པ་ནི། སྡོམ་པ་གཏོང་འདོད་པ་ན་དགེ་སྦྱོང་གི་དྲུང་དུ་སོང་སྟེ། ཚེ་དང་ལྡན་པ་མཁྱེན་
པར་མཛོད་ཅིག ཚངས་པར་སྤྱོད་པ་སྤྱད་དཀའོ། །རབ་ཏུ་དབེན་པར་བྱ་དཀའོ། །ཕ་མ་

དང་ཕུ་ནུ་དང་པུ་སྲིང་དག་དྲན་ནོ། །བདག་ཁྱིམ་བཟང་པོ་དག་ཏུ་གཏོད་ཅིག་ཅེས་བརྗོད་
ན་ཉམས་པར་འགྱུར་རོ། །ཕུལ་ཉམས་གཉིས་ཀྱི་ཁྱད་པར་ནི། བསླབ་པ་དབུལ་ལོ་ཞེས་
སོགས་རྣམ་རིག་གང་གིས་བསླབ་པ་འབུལ་བ་དངོས་སུ་གོ་བར་བྱེད་པ་ཕུལ་བ་དང་། དེ་
ལྟར་མི་བརྗོད་པར་ཚངས་པར་སྤྱོད་པ་སྤྱད་དཀའ་འོ་སོགས་རྣམ་རིག་གང་གིས་བསླབ་
པ་ཕུལ་བ་བརྒྱུད་ནས་གོ་བར་བྱེད་པ་ནི་ཉམས་པར་བྱེད་པ་ཡིན་ནོ། །འོ་ན་གོང་དུ་བདག་
ཚངས་པ་མཚུངས་པར་སྤྱོད་པ་ཁྱེད་ཅག་དང་ལྷན་ཅིག་གནས་པའམ་ལོངས་སྤྱད་པས་
ཆོག་གོ་ཞེས་པ་དེ་དངོས་སུ་གོ་བྱེད་དུ་ཇི་ལྟར་འགྱུར། དེ་དངོས་སུ་གོ་བྱེད་དུ་འགྱུར་ན་
ཚངས་པར་སྤྱོད་པ་སྤྱད་དཀའོ། །རབ་ཏུ་དབེན་པར་བྱ་དཀའོ། །སོགས་ཀྱང་དངོས་སུ་
གོ་བྱེད་དུ་ཇི་ལྟར་མི་འགྱུར་སྙམ་ན། བསླབ་པ་ཕུལ་བ་དངོས་སུ་མི་སྟོན་པའི་ཚིག་དེ་དག་
གང་ཡིན་ཡང་ཡུལ་དེས་གང་ཟག་དེ་བསླབ་པ་འབུལ་དུ་འོང་བར་སྔར་ནས་ཤེས་པ་
སོགས་ཀྱིས་སྐབས་དེར་དངོས་སུ་གོ་བྱེད་དུ་སོང་ན་ཕུལ་བ་དང་། དངོས་སུ་གོ་བྱེད་དུ་མ་
སོང་བར་བརྒྱུད་ནས་གོ་བྱེད་དུ་སོང་ན་ཉམས་པ་ཡིན་ནོ། །དེས་ན་ཕུལ་བ་དང་ཉམས་
པའི་ཚིག་གང་ཡིན་ནི་སྐབས་དེར་དངོས་སུ་གོ་བྱེད་དུ་སོང་ན་ཕུལ་བའི་ཚིག་དང་། བརྒྱུད་
ནས་གོ་བྱེད་དུ་སོང་ན་ཉམས་པའི་ཚིག་ཡིན་ནོ། །འོ་ན་ལུང་རྣམ་འབྱེད་ལས་བསླབ་པ་
ཕུལ་ཉམས་ལ་མུ་བཞི་གསུངས་པའི་ཡ་གྱལ་ཕུལ་ཉམས་གཉིས་ཀ་ཡིན་པ་ཇི་ལྟར་
འཇོག་སྙམ་ན། དེ་ནི་དཔེར་ན་དང་པོ་བརྒྱུད་ནས་གོ་བྱེད་ཀྱི་ཉམས་པའི་ཚིག་ཚངས་པར་
སྤྱོད་པ་སྤྱད་དཀའོ་སོགས་གང་རུང་བརྗོད་པ་ན་གལ་ཏེ་སྐབས་དེར་ཡང་བརྒྱུད་ནས་གོ་
བྱེད་དུ་འགྱུར་ཞིང་། དེ་ནས་དངོས་སུ་གོ་བྱེད་ཀྱི་ཕུལ་བའི་ཚིག་བསླབ་པ་དབུལ་ལོ་
སོགས་གང་རུང་བརྗོད་པ་ན་སྐབས་དེར་ཡང་དངོས་སུ་གོ་བྱེད་དུ་འགྱུར་ན་ཕུལ་ཉམས་
གཉིས་ཀར་འགྱུར་རོ། །ཕུལ་ཉམས་གཉིས་གང་ཡིན་ཡང་སྡོམ་པ་གཏོང་བ་ལ་ཁྱད་པར་
མེད་དེ། མ་མོ་ལས། བསླབ་པ་ཕུལ་བ་དང་བསླབ་པ་ཉམས་པར་བརྗོད་པ་གཉིས་ནི།
ངག་ཏུ་བརྗོད་པ་ཙམ་ལ་ཡང་ཁྱད་པར་མེད་ཅིང་སྡོམ་པ་སྤོང་བ་ལ་ཡང་ཁྱད་པར་མེད་དེ།

གཅིག་གིས་ཀྱང་སྡོམ་པ་གཏོང་བར་འགྱུར་ཞིང་། གཉིས་ཀྱིས་ཀྱང་དེ་བཞིན་ནོ། །ཞེས་
དང་། སློབ་དཔོན་དཔའ་བོས་མཛད་པར་གྲགས་པའི་སོར་མདོའི་གཞུང་འགྲེལ་ལས།
བསླབ་པ་ཕུལ་བས་ནི་བསླབ་པ་བཏང་བའི་སྒོ་ནས་སྡོམ་པ་མེད་པར་བྱས་ལ། བསླབ་པ་
ཉམས་པར་བྱས་པས་ནི་བསླབ་པའི་ཡུལ་མཐུ་མེད་པར་བྱས་པའི་སྒོ་ནས་སྡོམ་པ་མེད་
པར་བྱས་པ་ཡིན་ནོ། །ཞེས་གསུངས་པའི་ཕྱིར་རོ། །སྤྱིར་བྱེ་སྨྲའི་ལུགས་ཀྱི་སྡོམ་པའི་
གཏོང་རྒྱུ་ལ་དབྱེ་ན་བཅུ་སྟེ། བསླབ་པ་ཕུལ་དང་ཤི་འཕོས་དང༌། །མཚན་གཉིས་དག་ནི་
བྱུང་བ་དང་། །རྩ་བ་ཆད་དང་མཚན་འདས་པ། །ཤེས་ཚེ་ཞིག་དང་ཉམས་པ་དང་། །
ཉམས་(པ་མ་ནིང་)དང་ཟ་མས་འགྱུར་བ་བསྟེན། །ལན་གསུམ་དུ་ནི་མཚན་གྱུར་པའོ། །ཞེས་
གཟུང་ངོ་། །དེའང་ཤི་འཕོས་པས་ཐེག་དམན་སོ་སོར་ཐར་པའི་སྡོམ་པ་གཏོང་ཡང་ཆོ་ག་
ཉན་ཐོས་ལུགས་བཞིན་བྱས་པའི་ཐེག་ཆེན་སོ་སོར་ཐར་པའི་སྡོམ་པ་དེ་ནི་ཤི་འཕོས་པས་
མི་གཏོང་བར་འདོད་དགོས་ཏེ། དེ་བྱང་ཆུབ་སེམས་དཔའི་ཉེས་སྤྱོད་སྡོམ་པའི་ཚུལ་
ཁྲིམས་ཡིན་པ་གང་ཞིག དེ་ཤི་འཕོས་པས་མི་གཏོང་བའི་ཕྱིར་སྙམ་ན། །ཐེག་ཆེན་སོ་
སོར་ཐར་པའི་སྡོམ་པ་ཡིན་ཡང་། སོ་ཐར་གྱི་སྡོམ་པའི་ལྡོག་པ་དེ་ཤི་འཕོས་པས་གཏོང་སྟེ།
ཇི་སྲིད་འཚོའི་མཐའ་ཅན་དུ་ཁས་བླངས་པའི་སྡོམ་པ་ཡིན་པའི་ཕྱིར་རོ། །ཆད་ལྟ་རྒྱུད་ལ་
བསྟེན་པས་དགེ་རྩ་བཅད་ཅིང་སྡོམ་པ་བཏང་བ་ལ། རྗེས་སུ་ལས་འབྲས་སོགས་ཡོད་
པར་ལྟ་བའམ་ཐེ་ཚོམ་སྐྱེས་པ་ཙམ་གྱིས་དགེ་རྩ་སླར་མཚམས་འབྱོར་བའི་ཚེ་སྡོམ་པ་ཡང་
དེ་ཙམ་གྱིས་མཚམས་འབྱོར་རམ་ཞེ་ན། སྤྱིར་དགེ་རྩ་ཆོ་ག་ལ་བརྟེན་ནས་བླང་མི་དགོས་
པས་དགེ་རྩ་ཆད་པ་ཉིད་ལས་འབྲས་སོགས་ཡོད་པར་ལྟ་བའམ་ཐེ་ཚོམ་སྐྱེས་པ་ཙམ་གྱིས་
དགེ་རྩ་མཚམས་འབྱོར་ཡང་། སྡོམ་པ་དེ་དང་མི་འདྲ་སྟེ། ཆོ་ག་ལ་བརྟེན་དགོས་པའི་
ཕྱིར་དང་། གཞན་ཡང་བྱ་ཊིཀ་ལས། ཁ་ཅིག་ན་རེ། དགེ་བའི་རྩ་བ་ཆད་པ་ཕྱིར་འབྱོར་
བས་སྡོམ་པ་ཡང་བླང་མི་དགོས་པར་སྐྱེ་སྟེ། འདི་ལྟར་སྔར་གཞི་དང་བཅས་ནས་བཏང་
བས་ཕྱིས་ཀྱང་གཞི་དང་བཅས་ནས་འཐོབ་བོ་ཞེའོ། །དེ་ནི་མ་ཡིན་ཏེ། སྒྲུབ་བྱེད་མེད་པ་

དང་། མངོན་པ་ནས་རྣམ་པར་ཉམས་ན་སྔོན་མེད་འཐོབ་ཅེས་བཤད་པས་སྔར་བཏང་བ་
དེ་ཕྱིས་འཐོབ་པར་མི་རུང་ལ། སྡོམ་པ་སྐྱེ་བའི་ཞིང་དུ་ཕྱིན་པ་ཙམ་གྱིས་སྡོམ་པ་སྐྱེ་བར་
ཡང་མི་རིགས་ཏེ། ཁྱེད་སྐྱེ་བར་འདོད་པ་དེ་ལྟ་ན་མ་ལོན་པའི་ཚེ་མ་ལོན་པར་ཤེས་པ་ན་
སྡོམ་པ་བཏང་བ་ན་ཕྱིས་ལོ་ཉི་ཤུ་ལོན་པ་ན་སྡོམ་པ་བླང་མི་དགོས་པར་འགྱུར་ཏེ། སྡོམ་པ་
སྐྱེ་བའི་ཞིང་དང་ལྡན་པར་གྱུར་པའི་ཕྱིར་རོ། །དེ་བས་ན་ཊི་ཀ་ལས་བསམ་པ་ཙམ་གྱིས་
སྡོམ་པ་སྐྱེ་བའི་ཞིང་དུ་འགྱུར་ཞེས་བསྟན་གྱི་ཐོབ་ཅེས་མ་བཤད་དོ། །ཞེས་དང་། མཚོ་
མཆན་ལས། སྡོམ་པ་ལེན་ན་སྐྱེ་བ་ཡིན་གྱི་བླང་མི་དགོས་པར་སྡོམ་པ་སོར་ཆུད་པ་ནི་མ་
ཡིན་ནོ། །ཞེས་གསུངས་པ་བཞིན་ཤེས་པར་བྱའོ། །ཡང་མ་ནིང་རྣམས་ལས་མཚན་
གཉིས་པ་དང་ཉམས་པ་དང་མཚན་ལན་གསུམ་དུ་གྱུར་པ་དང་། དེ་བཞིན་དུ་ཟ་མ་རྣམས་
སྡོམ་པའི་གཏོང་རྒྱུར་བཤད་པས་ན་གཞན་ཟླ་བ་ཕྱེད་པ་དང་། འཁྱུད་ལྡང་དང༌། ཕྲག་
དོག་ཅན་དང་། གླེ་འདམ་པ་སོགས་ཀྱིས་གཏོང་བར་མི་འགྱུར་རམ་ཞེ་ན། ཟླ་བ་ཕྱེད་ན་
ལུས་ཀྱི་མཚན་འགྱུར་བ་ནི་ལན་གཉིས་ཀྱི་བར་དུ་གྱུར་པས་སྡོམ་པ་མི་གཏོང་སྟེ། དང་པོ་
གཉིས་ལ་ནི་མི་ཉམས་སོ་ཞེས་གསུངས་པའི་ཕྱིར་རོ། །དེ་ལན་གསུམ་དུ་གྱུར་ན་གཏོང་
ཡང་དེ་ནི་མཚན་ལན་གསུམ་དུ་གྱུར་པའི་ནང་དུ་འདུས་པས་ལོགས་སུ་སྨོས་མི་དགོས་
ཤིང༌། གཞན་ཆགས་སེམས་ལན་གསུམ་གྱི་བར་དུ་འགྱུར་བས་ཀྱང་སྡོམ་པ་གཏོང་སྟེ།
ལུས་ཀྱི་མཚན་ལན་གསུམ་གྱི་བར་དུ་གྱུར་པ་དང་མཚུངས་པའི་ཕྱིར་སྙམ་པ་དང་། དེ་
བཞིན་དུ་འཁྱུད་ལྡང་སོགས་སུ་གསར་དུ་འགྱུར་བ་སྲིད་ན་སྡོམ་པ་གཏོང་ཞེས་འདོད་
དགོས་པ་འདྲ་སྟེ། མཚན་གཉིས་བྱུང་བ་སོགས་དང་མཚུངས་པའི་ཕྱིར་སྙམ་ཡང་བརྟག་
པར་བྱའོ། །གལ་ཏེ་དེ་རྣམས་སུ་གསར་དུ་འགྱུར་བ་ཡོད་ཅིང་དེས་སྡོམ་པ་ཡང་གཏོང་
ཞེས་འདོད་ན་དེ་རྣམས་གཞུང་འདིར་མི་སྨོས་པའི་རྒྱུ་མཚན་གང་ཞེ་ན། དེ་ནི་གོང་དུ་
གཏོང་རྒྱུར་སྨོས་པའི་མཚན་གཉིས་པ་སོགས་ཀྱིས་མཚོན་ནས་ཤེས་དགོས་ཞེས་སྨྲ་བར་
བྱའོ། །གཞན་བར་མ་རབ་བྱུང་གི་ཚུལ་ཁྲིམས་ཀྱི་གཏོང་རྒྱུ་ཉམས་པ་གསུམ་ཡིན་ཏེ།

དཔག་སྙེ་ལས། བསམ་པ་ཐག་པ་ནས་ཁྱིམ་པའི་རྟགས་ཉིན་གཅིག་ཙམ་བླངས་པས་
ཀྱང་དེ་གཏོང་བའི་ཕྱིར་ཞེས་གསུངས་པ་ལྟར་རོ། །དེའང་དགེ་སློང་ཕ་མའམ་དགེ་ཚུལ་ཕ་
མ་སོགས་ལ་ཉམས་པ་གསུམ་གྱིས་བར་མ་གསུམ་གཏོང་ཡང་དགེ་སློང་སོགས་ཀྱི་སྡོམ་པ་མི་
གཏོང་ངོ༌། །འོན་ཀྱང་རབ་བྱུང་གི་རྟགས་སྤངས་ཤིང་ཁྱིམ་པའི་རྟགས་བླངས་ན་དེ་རྣམས་
རབ་བྱུང་དང་ཁྱིམ་པ་གཉིས་ཀ་མིན་ཞེས་འདོད་དགོས་པ་འདྲ་སྟེ། ཁྱིམ་ཐབས་སྤངས་
པས་འདོད་པ་འཁྲིག་བཅས་ཀྱི་ཁྱིམ་པ་མ་ཡིན་པ་གང་ཞིག རབ་བྱུང་གི་རྟགས་མེད་པས་
དེ་ཡང་མ་ཡིན་པའི་ཕྱིར་རོ། །གཞན་ཡང་དཔག་སྟེ་ལས། དེ་བཞི་བྱུང་ན་སྡོམ་པ་གཏོང་
བས་སླར་བླང་བར་བྱ་ཞིང་ཞེས་དགེ་བསྙེན་ལ་རྩ་ལྟུང་བཞི་པོ་གང་རུང་བྱུང་ན་སྡོམ་པ་
གཏོང་བར་གསུངས་པ་ནི་བྱེ་སྨྲའི་ལུགས་མིན་པ་འདྲ་སྟེ་བརྟག་པར་བྱའོ། །སྐྱབས་
འགྲོའི་སྡོམ་པ་གཏོང་བའི་རྒྱུ་ལ་རྣམ་རྒྱལ་གསེར་མདོག་ལས། བསླབ་བྱའི་གཙོ་བོ་
ཉམས་པ། ལོག་ལྟ་སྐྱེས་པ། ཐར་བ་མི་འདོད་པ། གང་ཟག་གཞན་ལ་དཀོན་མཆོག་
གསུམ་འབུལ་བའི་བརྡ་སྤྲད་པ། ལྷ་གཞན་ལ་བརྟེན་པར་གཟུང་དུ་གསོལ། མུ་སྟེགས་
ཅན་དུ་གཟུང་དུ་གསོལ། ཞེས་བསམ་པ་ཐག་པས་བརྗོད་པ། ཤི་འཕོས་པ་རྣམས་ཀྱིས་
སྡོམ་པ་གཏོང་ལ། ཚེ་འཕོས་པ་མ་གཏོགས་པའི་རྒྱུ་གཞན་གྱིས་བཏང་བ་སླར་བསྐྱར་དུ་
རུང་ངོ༌། །ཞེས་གསུངས་སོ། །བསླབ་པ་འབུལ་བའི་ཆོ་གའོ།། །།
གཉིས་པ་སྡེ་ལྔ་སོ་སོའི་རང་བཞིན་བཤད་པ་དངོས་ལ་གཉིས། སྤྱིའི་དོན་བཤད་པ་དང་།
བྱེ་བྲག་སོ་སོར་བཤད་པའོ། །དང་པོ་ལ་གསུམ། ལྟུང་བ་རྣམས་སྤྱིར་བཤད་པ་དང་། བྱེ་
བྲག་ཏུ་བཅས་རྐྱང་གི་རྒྱུ་འབྲས་ངོ་བོ་ཉིད་གསུམ་ལ་དཔྱད་པ་དང༌། ལྟུང་བ་རྣམས་ཀྱི་
ཐུན་མོང་གི་ཡན་ལག་བཤད་པའོ། །དང་པོ་ལ་བདུན། ལྟུང་བའི་མཚན་ཉིད། མཚན་
གཞི། དབྱེ་བ། བསྡུ་བ། གྲངས་ངེས། གོ་རིམ། སྒྲ་བཤད་དོ། །དང་པོ་ནི། དཔག་སྙེ་
ལས། སོ་ཐར་གྱི་སྡོམ་ལྡན་དུ་ཁས་འཆེ་བའི་གང་ཟག་གིས་ལུས་ངག་གི་བཅས་པ་ལས་
འདས་པའི་ཁ་ན་མ་ཐོ་བའོ། །ཞེས་སོ། །སྡེ་ལྔ་སོ་སོའི་མཚན་ཉིད་ནི་འོག་ཏུ་རང་རང་གི་

སྐབས་སུ་འབྱུང་ངོ་། །འོ་ན་འདུལ་བ་ལུང་གཏམ་གྱི་གཞི་ལས། ཚིག་ཏུ་ཡང་མི་སྨྲ། ལུས་
ཀྱིས་ཀྱང་མ་བསྩལ་ཀྱང་། དགེ་སློང་མར་མི་རུང་བ་མཆིས་སམ། ཡོད་དེ། དགེ་སློང་
མས་དགེ་སློང་མའི་ཕམ་པའི་ལྟུང་བ་བྱུང་བ་མཐོང་ལ་བཅབས་ཏེ་སྐྱ་རེངས་ཤར་ན་ཕམ་
པར་འགྱུར་རོ་ཞེས་པ་དེ་དང་། དེ་བཞིན་དུ་གསོ་སྦྱོང་གི་དུས་སུ་ཅི་འདི་ལ་ཁྱེད་ཡོངས་སུ་
དག་གམ་ཞེས་དྲིས་པ་ན་ལྟུང་བ་ཤེས་བཞིན་དུ་འཆབ་པ་སོགས་ཆོས་ཅན། ལྟུང་བ་མ་
ཡིན་པར་ཐལ། ལུས་ངག་གི་བཅས་པ་ལས་འདས་པ་མ་ཡིན་པའི་ཕྱིར་ཏེ། ལུས་ངག་གི་
བཅས་པ་ལས་འདས་དགོས་ན་ལུས་ངག་གིས་འདའ་བར་བྱེད་དགོས་པའི་ཕྱིར་ཞེ་ན། དེ་
དག་ལ་ལུས་ངག་གི་རིག་བྱེད་རགས་པ་མེད་ཀྱང་ཁ་འགྱུར་བ་དང་བ་སྤུ་གཡོ་བ་སོགས་
ཀྱི་རིག་བྱེད་ཕྲ་མོ་དང་ལྡན་པའི་གཟུགས་ཡོད་པའི་ཕྱིར་སྐྱོན་མེད་དོ་ཞེས་དཔག་སྙེ་ལས་
གསུངས་པ་དང་། གསོ་སྦྱོང་གི་དུས་སུ་ལྟུང་བ་ཤེས་བཞིན་དུ་བཅབས་པའི་ཉེས་པ་
བཤད་པའི་སྐབས་ཀྱི་ཊི་ཀ་ལས། དེ་ནི་ཉེས་བྱས་ཡོངས་སུ་རྫོགས་པ་ཡིན་གྱི། ཡིད་ཀྱིས་
ནི་མ་ཡིན་ཏེ། ཁ་རྣམ་པར་འགྱུར་བ་ལ་སོགས་པའི་རྣམ་པར་རིག་བྱེད་དེ་ལ་ཡོད་པའི་
ཕྱིར་རོ་ཞེས་དང་། སོར་མདོའི་འགྲེལ་པ་ཀུན་བཏུས་དང་གཞུང་འགྲེལ་དང་བརྗེད་བྱང་
རྣམས་ལས་ཀྱང་དེ་ལྟར་ཚིག་མཐུན་པར་གསུངས་སོ། །དེ་བཞིན་དུ་གཞན་ཡང་ལུང་དང་
མདོ་རྩ་བ་དང་མེ་ཏོག་ཕྲེང་རྒྱུད་སོགས་ལས་ལུས་ངག་ཏུ་མ་ཐོན་པའི་ལྟུང་བར་གསུངས་
པ་རྣམས་ལ་ཕལ་ཆེར་ལུས་ངག་གི་རྣམ་པར་རིག་བྱེད་ཕྲ་བ་ཡོད་པ་དང་། ཕྲ་བ་ཡང་མེད་
པ་རྣམས་ནི་ལྟུང་བ་བཏགས་པ་པར་འདོད་དགོས་ཏེ། ལྟུང་བ་མཚན་ཉིད་པ་ཡིན་ན་ལུས་
ངག་གི་བཅས་པ་ལས་འདས་པས་ཁྱབ་པའི་ཕྱིར་ཏེ། འོད་ལྡན་ལས། ལྟུང་བའི་རང་
བཞིན་ཅི་ཡིན་ཞེ་ན། ལུས་ཀྱི་དང་ངག་གི་ལས་འདས་པའི་རང་བཞིན་ནོ། །ཅི་སྟེ་ཡིད་
ཀྱིས་ཐལ་བའི་རང་བཞིན་ལྟུང་བ་ཅིའི་ཕྱིར་མ་ཡིན་ཞེ་ན། ཡིད་ཀྱི་སྡོམ་པ་ལ་སོ་སོར་ཐར་
པའི་སྡོམ་པ་ཉིད་མེད་པའི་ཕྱིར་རོ། །སོ་སོར་ཐར་པའི་སྡོམ་པ་ནི་སྤོང་བ་བདུན་གྱི་མཚན་
ཉིད་ཡིན་ཏེ། ལུས་ཀྱི་རྣམ་པ་གསུམ་ངག་གི་རྣམ་པ་བཞི་ཞེས་བྱ་བར་ངེས་པའི་ཕྱིར་རོ། །

གཏམ་གྱི་གཞི་ལས་ཀྱང་། ལྟུང་བ་ནི་རྣམ་པར་རིག་བྱེད་ཡིན་པར་བརྗོད་པར་བྱའོ། །དེ་
བཞིན་དུ་ལྟུང་བ་ནི་སེམས་དང་སེམས་ལས་བྱུང་བ་མ་ཡིན་ནོ་ཞེས་བརྗོད་པར་བྱའོ་ཞེས་
གསུངས་པས་དེའི་ཕྱིར་རྣམ་པར་རིག་བྱེད་ཉིད་དང་། གཟུགས་ཅན་ཉིད་དུ་བསྟན་པའི་
ཕྱིར་དང་། སེམས་དང་སེམས་ལས་བྱུང་བ་དག་ནི་བཀག་པའི་ཕྱིར་ཡིད་ཀྱི་བྱ་བ་ལ་ནི་
ལྟུང་བ་ཉིད་མེད་དོ། །ཞེས་གསུངས་པའི་ཕྱིར་རོ། །ཡིད་ལ་ལྟུང་བ་ཡོད་པར་ཐལ། ཡིད་
ལ་སྡོམ་པ་ཡོད་པའི་ཕྱིར་ཏེ། ཡིད་ཀྱི་སྡོམ་པ་ལེགས་པ་སྟེ། །ཞེས་གསུངས་པའི་ཕྱིར་ཞེ་ན།
དེ་ནི་བླང་དོར་མི་བརྗེད་པའི་དྲན་ཤེས་ལ་ཡིད་ཀྱི་སྡོམ་པའི་མིང་གིས་བཏགས་པར་བྱེ་
སྨྲས་འདོད་དོ། །འོ་ན་ཡིད་ཀྱི་ཉེས་བྱས་ཞེས་གསུངས་པ་ཅི་ཞེ་ན། དེ་ནི་རབ་བྱུང་ངམ་
དགེ་སྦྱོང་གི་ཚུལ་དང་མི་མཐུན་པ་ཙམ་གྱིས་བཀག་ཅིང་ཉེས་བྱས་སུ་གསུངས་ཀྱི་ལྟུང་
བའི་ངོ་བོ་ཡོངས་སུ་རྫོགས་པར་གྲུབ་པ་མིན་ནོ་ཞེས་འདུལ་ཊཱིཀ་རིན་ཆེན་ཕྲེང་བ་ལས་
གསུངས་པ་ལྟར་རོ། །དེས་ན་བྱེ་སྨྲའི་ལུགས་ལ་ལྟུང་བ་མཚན་ཉིད་པ་ཡིན་ན་རྣམ་པར་
རིག་བྱེད་དང་རིག་མིན་གྱི་གཟུགས་གང་རུང་གིས་བསྡུས་པས་ཁྱབ་བོ། །མདོ་སྡེ་པ་ཡན་
གྱི་ལུགས་ལ་ནི་ཡིད་ཀྱི་ལྟུང་བ་ཡོད་དེ། སྡོམ་པ་སེམས་ཀྱི་ཆོས་སུ་འདོད་པའི་ཕྱིར་རོ། །
གཉིས་པ་མཚན་གཞི་ནི། ལུས་ངག་གི་བཅས་པ་ལས་འདས་པའི་ལས་རྣམ་པར་རིག་
བྱེད་དང་རིག་མིན་གྱིས་བསྡུས་པ་སྟེ། དེ་ཡང་ལྟུང་བ་མི་དགེ་བ་རྣམས་རིག་བྱེད་དང་
རིག་བྱེད་མིན་པའི་གཟུགས་དང་། ལྟུང་བ་ལུང་མ་བསྟན་པ་རྣམས་རིག་བྱེད་ཀྱི་གཟུགས་
སུ་གནས་པའོ། །དེ་ལ་རང་བཞིན་དང་། བཅས་པ་བསམ་བཞིན་དུ་འདས་པ་ནི་སྔ་མ་
ཡིན་ལ། བཅས་པ་ལས་མ་བསམ་པར་འདས་པ་ནི་ཕྱི་མ་ཡིན་ནོ། །གསུམ་པ་དབྱེ་བ་ལ་
གསུམ་ལས། དང་པོ་སྡེ་ཚན་གྱི་སྒོ་ནས་དབྱེ་ན་ནི་ལྔ་སྟེ། ཕམ་པ་དང༌། ལྷག་མ་དང༌།
ལྟུང་བྱེད་དང༌། སོར་བཤགས་དང་། ཉེས་བྱས་སོ། །སྡེ་ལྔ་པོ་དེའི་རིགས་སུ་མ་འདུས་
པའི་ལྟུང་བ་གང་ཡང་མེད་དེ། སྦོམ་པོ་མཚན་ཉིད་པ་རྣམས་ནི་ཕམ་ལྷག་གི་སྡེ་ཚན་གང་
རུང་གི་ཁོངས་སུ་འདུ་ལ། སྦོམ་པོ་བཏགས་པ་པ་རྣམས་ནི་སྡེ་ལྔ་པོའི་ཁོངས་སུ་འདུའོ། །

མ་ངེས་པའི་ཆོས་གཉིས་ལས། གསུམ་དུ་མ་ངེས་པའི་ཆོས་ནི་ཕམ་ལྷག་ལྟུང་བྱེད་གསུམ་
དུ་འདུ་ཞིང་། གཉིས་སུ་མ་ངེས་པའི་ཆོས་ནི་ལྷག་མ་དང་ལྟུང་བྱེད་གཉིས་སུ་འདུའོ། །
གཞི་བཅུ་བདུན་ནས་བཤད་པའི་ཉེས་བྱས་རྣམས་དང་། བསྙེན་པར་མ་རྫོགས་པ་ལ་བྱུང་
བའི་ཉེས་བྱས་རྣམས་ཀྱང་ཉེས་བྱས་ཡིན་པ་ཙམ་གྱི་ཆ་ནས་ཉེས་བྱས་ཀྱི་སྡེ་ཚན་དུ་འདུའོ། །
བཙུན་པ་ངོ་བོ་ཉིད་མེད་པས་མཛད་པའི་མདོ་སྡེ་རྒྱན་གྱི་འགྲེལ་པ་ལས། ལྟུང་བ་རིགས་
ལྔ་ནི་ཕམ་པ་དང་། ལྷག་མ་དང༌། སྦོམ་པོ་དང༌། ལྟུང་བྱེད་དང་། སོ་སོར་བཤགས་པར་
བྱ་བའོ། །ཞེས་བཤད་པ་ལ་མཚོ་སྣ་པས་དེ་ནི་བཤད་པ་ཙམ་དུ་ཟད་དེ་མི་འཐད་དོ་ཞེས་
གསུངས་ཀྱང་ཇི་ལྟར་མི་འཐད་ཚུལ་མ་གསུངས་ལ། འཇམ་མགོན་མི་ཕམ་ཕྱོགས་ལས་
རྣམ་རྒྱལ་གྱིས་མཛད་པའི་མདོ་རྒྱན་འགྲེལ་པ་ལས་ཀྱང་། དེའང་ལྟུང་བ་ནི་སྡེ་ལྔ་སྟེ།
ཕས་ཕམ། ལྷག་མ། ཉེས་པ་སྦོམ་པོ། ལྟུང་བྱེད། སོར་བཤགས་ལྔའོ། །ཞེས་དང་། ཡང་
ན་ཕམ་ལྷག་ལྟུང་བྱེད་སོར་བཤགས་ཉེས་བྱས་སོ། །ཞེས་གང་ལྟར་དབྱེ་ཡང་ཆོག་པར་
གསུངས་སོ། །དབྱེ་སྒོ་དང་པོ་ལྟར་མི་འཐད་དེ། ལྟུང་བ་སྡེ་ལྔས་ལྟུང་བ་ཐམས་ཅད་
བསྡུས་པར་འདོད་དགོས་པ་གང་ཞིག དབྱེ་བ་དེས་རྣམ་འབྱེད་ཀྱི་ཉེས་བྱས་ཀྱི་སྡེ་ཚན་
དང་གཞིར་གཏོགས་པའི་ཉེས་བྱས་དང་། བསྙེན་པར་མ་རྫོགས་པ་ལ་བྱུང་བའི་ཉེས་བྱས་
རྣམས་མ་བསྡུས་པའི་ཕྱིར་ཞེ་ན། མ་གྲུབ་སྟེ། ལུང་མ་མོ་ལས། ཉེས་པ་སྦོམ་པོའི་ཉེས་པ་
སྦོམ་པོ་གང་ཞེ་ན། ཕས་ཕམ་དང་དགེ་འདུན་ལྷག་མའོ། །ཅིའི་ཕྱིར་ཉེས་པ་སྦོམ་པོ་ཞེས་
བྱ་ཞེ་ན། རྣམ་པ་གཉིས་ཀྱི་ཕྱིར་ཉེས་པ་སྦོམ་པོ་ཞེས་བྱ་སྟེ། ཉེས་པ་སྦོམ་པས་ན་ཉེས་པ་
སྦོམ་པོ་དང༌། རང་བཞིན་གྱི་ཉེས་པ་སྦོམ་པས་ན་ཉེས་པ་སྦོམ་པོ་ཞེས་བྱའོ། །ཉེས་པ་
སྦོམ་པོ་མེད་པའི་ཉེས་པ་སྦོམ་པོ་གང་ཞེ་ན། ཉེས་པའི་རིགས་ལྷག་མ་གསུམ་སྟེ། ལྟུང་བ་
དང་སླར་བཤག་པར་བྱ་བ་དང་ཉེས་བྱས་རྣམས་ཏེ། དེ་ནི་ཉེས་པ་སྦོམ་པོ་མེད་པའི་ཉེས་
པ་སྦོམ་པོའོ། །ཞེས་སྦོམ་པོ་ཞེས་པ་ལྟུང་བ་སྡེ་ལྔ་ལ་འཇུག་པ་གང་ཞིག སྡེ་གཞན་རང་
རང་གི་མིང་གིས་བསྡུས་ཤིང་། ཉེས་བྱས་སྦོམ་པོའི་མིང་གིས་བསྡུས་པའི་ཕྱིར་རོ། །

གཉིས་པ་རིག་བྱེད་ཡིན་མིན་གྱི་སྒོ་ནས་དབྱེ་ན། རྣམ་པར་རིག་བྱེད་ཀྱི་ལྟུང་བ་དང༌།
རིག་བྱེད་མིན་པའི་ལྟུང་བ་གཉིས། དང་པོ་ལ་མཚན་གཞིའི་སྒོ་ནས་ལུས་དང་ངག་གི་
རིག་བྱེད་གཉིས། ངོ་བོའི་སྒོ་ནས་མི་དགེ་བ་དང་ལུང་མ་བསྟན་གཉིས་སོ། །རིག་བྱེད་
མིན་པའི་ལྟུང་བ་ནི་མི་དགེ་བ་ཁོ་ནའོ། །གསུམ་པ་རྒྱུ་འབྲས་ཀྱི་སྒོ་ནས་དབྱེ་ན། སྦྱོར་
བའི་སྦྱོར་བ་དང་། སྦྱོར་བ་དང་། དངོས་གཞིའི་ལྟུང་བའོ། །དེ་རྣམས་ཀྱི་རྣམ་གཞག་རྒྱས་
པར་འོག་ཏུ་འབྱུང་ངོ༌། །བཞི་པ་བསྡུ་བ་ལ་གསུམ་ལས། དང་པོ་ངོ་བོའི་སྒོ་ནས་བསྡུ་ན་
རང་བཞིན་གྱི་ཁ་ན་མ་ཐོ་བའི་ལྟུང་བ་དང་བཅས་པའི་ཁ་ན་མ་ཐོ་བའི་ལྟུང་བ་གཉིས་སུ་
འདུའོ། །འོ་ན་དཔག་སྙེ་ལས་ངོ་བོའི་སྒོ་ནས་དབྱེ་ན་རང་བཞིན་དང་བཅས་པའི་ཁ་ན་མ་
ཐོ་བ་གཉིས་ཞེས་བཤད་ལ། མཚོ་ཊིཀ་ཏུ། དབྱེ་བའི་སྒོ་ནི་ངོ་བོ་ཐ་དད་ཀྱི་སྒོ་ནས་མི་
འབྱེད་དེ། དངོས་དང་མདོར་བསྡུས་ལ་ལྟོས་ནས་དཔག་ཏུ་མེད་པས་དབྱེ་བར་མི་ནུས་
པའི་ཕྱིར་རོ་ཞེས་གསུངས་པས་གཞུང་དེ་གཉིས་ཀྱི་དགོངས་པ་ཇི་ལྟར་ཡིན་སྙམ་ན།
དཔག་སྙེ་ལས་ངོ་བོ་རིགས་ཀྱི་སྒོ་ནས་གཉིས་སུ་དབྱེ་བར་བྱས་པ་ཡིན་ལ། མཚོ་ཊིཀ་ཏུ་
རིགས་ཙམ་གྱི་དབང་དུ་མ་བྱས་པར་དངོས་དང་མདོར་བསྡུས་ལ་ནང་གི་བྱེ་བྲག་སོ་སོར་
དབྱེ་ན་དཔག་ཏུ་མེད་པས་དབྱེ་མི་ནུས་པར་གསུངས་པ་ཡིན་ནོ། །དེ་ཡང་སྤྱིར་རང་བཞིན་
གྱི་ཁ་ན་མ་ཐོ་བ་དང་བཅས་པའི་ཁ་ན་མ་ཐོ་བའི་ཁྱད་པར་ནི། བཅས་པ་ལ་མི་ལྟོས་པར་
སྐྱེས་པའི་ཁ་ན་མ་ཐོ་བ་དེ་རང་བཞིན་གྱི་ཁ་ན་མ་ཐོ་བ་དང་། བཅས་པའི་དབང་གིས་
བསྐྱེད་པའི་ཁ་ན་མ་ཐོ་བ་དེ་བཅས་པའི་ཁ་ན་མ་ཐོ་བ་ཡིན་ནོ། །ལྟུང་བར་གྱུར་པའི་རང་
བཞིན་གྱི་ཁ་མ་ཐོ་བ་དང་། བཅས་རྐྱང་གི་ལྟུང་བའི་ཁྱད་པར་ལ། དེ་གཉིས་ཀྱི་མཚན་
ཉིད་ནི་སྡོམ་ཊིཀ་དཔག་སྟེ་ལས། འདིར་ལྟུང་བར་གྱུར་པའི་རང་བཞིན་གྱི་ཁ་ན་མ་ཐོ་
བའི་མཚན་ཉིད་ནི། བཅས་ལྡན་དགེ་སློང་གི་རྒྱུད་ཀྱི་བཅས་འགལ་གྱི་ལྟུང་བ་གང་ཞིག་
ལྟུང་བ་ཁྱོད་ཀྱི་དུས་ཀྱི་ཀུན་སློང་ཉོན་མོངས་པ་ཅན་གྱིས་ངེས་པར་བྱེད་དགོས་པའོ། །དེ་
གང་ཞིག་ལྟུང་བ་ཁྱོད་ཀྱི་དུས་ཀྱི་ཀུན་སློང་གི་རིགས་ལ་ཉོན་མོངས་པ་ཅན་ཡང་སྲིད་ལུང་

མ་བསྟན་ཡང་སྲིད་པ་དེ་བཅས་རྐྱང་གི་མཚན་ཉིད་དོ། །ཞེས་གསུངས་སོ། །འདིའི་དུས་
ཀྱི་ཀུན་སློང་ཞེས་པ་དེ་མངོན་པ་མཛོད་ཀྱི་སྐབས་དང་ཅུང་མི་འདྲ་བར་བྱ་བ་སྒྲུབ་པའི་སྔ་
ལོག ཀུན་སློང་གཞན་གྱིས་བར་མ་ཆོད་པའི་ཀུན་སློང་དེ་ལ་གོ་དགོས་ཏེ། མཚོ་ཊིཀ་ཏུ་
དངོས་ཀྱི་ཀུན་སློང་ཞེས་པ་དང་དོན་གཅིག་གོ །ཡང་ན་ལྟུང་བར་གྱུར་པའི་རང་བཞིན་གྱི་
ཁ་ན་མ་ཐོ་བ་དང་། བཅས་རྐྱང་གི་ལྟུང་བའི་ཁྱད་པར་ལ། ལྟུང་བ་གང་ཞིག་རང་བཞིན་
གྱི་བཅས་པ་དང་འགལ་བ་དེ་དང་པོའི་ངོ་བོ་དང༌། ལྟུང་བ་གང་ཞིག་བཅས་རྐྱང་གི་
བཅས་པ་དང་འགལ་བ་དེ་གཉིས་པའི་ངོ་བོ་ཞེས་བཤད་ན་ཆོག་གོ །དེ་ལ་རང་བཞིན་གྱི་
ཁ་ན་མ་ཐོ་བ་དང་འབྲེལ་བའི་སྡིག་ལྟུང་དཔེར་ན་བཅས་ལྡན་དགེ་སློང་གིས་གསར་དུ་
མིའི་སྲོག་བཅད་པའི་ཕམ་སྡིག་ལྟ་བུའི་སྡིག་ལྟུང་གཉིས་ངོ་བོ་གཅིག་ཡིན་ཏེ། ལུང་ལས།
ཉེས་པ་མི་དགེ་བ་ཞེས་བྱ་ཞེས་གསུངས་པའི་ཕྱིར་རོ། །དེ་གཉིས་ཀྱི་ལྡོག་པ་ནི་ཐ་དད་པ་
ཡིན་ཏེ། རྣམ་སྨིན་ཡིད་དུ་མི་འོང་བ་འབྱིན་ནུས་ཀྱི་ལྡོག་པ་ནས་སྡིག་པ་དང་། བཅས་པ་
ལས་འདས་པའི་ལྡོག་པ་ནས་ལྟུང་བར་བཞག་པའི་ཕྱིར་རོ། །གནས་སྐབས་ཐམས་ཅད་
དུ་ངོ་བོ་གཅིག་པས་ཁྱབ་པ་ནི་མེད་དེ། ཕམ་པ་ཚེ་འཕོས་པ་སོགས་ཀྱིས་བྲལ་ཡང་སྡིག་
པ་དེ་ལྟར་མིན་པ་ལ་སོགས་པའི་ཕྱིར་རོ། །འོན་ཀྱང་སྡིག་ལྟུང་ངོ་བོ་གཅིག་ཏུ་འཆད་པའི་
སྐབས་ཀྱི་མཚོ་ཊཱིཀ་ལས་འཁྲིག་ཚིག་སྨྲ་བའི་ལྷག་མ་བྱུང་ནས་སྤོ་མགུ་དབྱུང་བ་མི་བྱེད་
པར་འཁྲིག་ཚིག་ངག་གྱལ་གྱི་སྡིག་པ་སྟོབས་བཞིས་དག་པར་བྱས་ན། དེ་དང་ངོ་བོ་
གཅིག་པའི་ལྷག་མའི་ལྟུང་བ་དག་པའི་ཐ་སྙད་མི་ཐོབ་ཀྱང༌། སྡིག་ལྟུང་ངོ་བོ་གཅིག་ཡིན་
པས་དོན་ལ་དག་པར་གསུངས་སོ། །དེ་ལྟར་ན་རྫུན་སྨྲ་ལྟ་བུའི་ཕམ་པ་འཆབ་བཅས་བྱུང་
བའི་གང་ཟག་གིས་རྫུན་སྨྲའི་ཉེས་པ་དེ་སྟོབས་བཞིས་དག་པར་བྱས་ན། དེ་དང་ངོ་བོ་
གཅིག་པའི་ཕམ་པ་འཆབ་བཅས་དེ་དོན་གྱིས་དག་པར་ཐལ། གོང་དང་རྒྱུ་མཚན་
མཚུངས་པའི་ཕྱིར་རོ། །འདོད་ན་གང་ཟག་དེ་ཉིད་དོན་གྱིས་ཚུལ་ལྡན་དུ་ཐལ་ཏེ། བྱེ་སྨྲའི་
ལུགས་ལ་སྡོམ་པ་མ་བཏང་བར་འདོད་པ་གང་ཞིག ཕམ་ཉེས་དག་པའི་ཕྱིར་རོ། །ཞེས་

བརྗོད་ན་ལན་ཇི་ལྟར་གདབ་དཔྱད་དགོས་སོ། །གཉིས་པ་དངོས་པོ་དང་བསམ་པའི་ཆ་
ནས་བསྡུ་ན་གཉིས་སུ་འདུ་སྟེ། དངོས་པོ་གཙོ་བོར་གྱུར་པ་དང་། འདུ་ཤེས་གཙོ་བོར་
གྱུར་པའོ། །དང་པོ་ནི་དགེ་སློང་གི་ཕམ་ལྷག་དང་པོ་གཉིས་དང་། དགེ་སློང་མའི་ཕམ་པ་
དང་པོ་དང་འབྱིན་པའི་ལྟུང་བྱེད་དང་། གཉིས་པ་ནི་དེ་དག་ལས་གཞན་པའི་ལྟུང་བ་
རྣམས་སོ། །དེས་བསྙེན་པར་མ་རྫོགས་པ་རྣམས་ཀྱི་ལྟུང་བ་ཡང་ཤེས་པར་བྱའོ། །གསུམ་
པ་བྱེད་ལས་ཀྱི་ཆ་ནས་བསྡུ་ན་གཉིས་སུ་འདུ་སྟེ། ལྷག་མ་མེད་པའི་ལྟུང་བ་དང་། གསོ་
བའི་ལྷག་མ་དང་བཅས་པའི་ལྟུང་བའོ། །དང་པོ་ནི་ཐུན་མོང་པའི་ཕམ་པའམ་ཕམ་འདྲ་
འཆབ་བཅས་དང་། གཉིས་པ་ནི་དེ་ལས་གཞན་པའི་ལྟུང་བ་རྣམས་སོ། །ལྔ་པ་གྲངས་
ངེས་ནི། ཆད་པ་ལ་ཆེ་ཆུང་རིམ་པ་ལྔར་བཅས་པ་ལ་ལྟོས་ནས་ལྔར་བཞག་པའོ། །དྲུག་པ་
གོ་རིམ་ནི། ལྕི་བ་སྔར་བསྟན་ཅིང་ཡང་བ་ཕྱིས་བསྟན་པས་ལྕི་ཡང་གི་གོ་རིམ་མོ། །བདུན་
པ་སྒྲ་བཤད་ནི། སྤྱིར་ལྟུང་བ་སྡེ་ལྔ་པོས་ངན་སོང་དུ་ལྟུང་བར་བྱེད་པས་ན་ལྟུང་བ་དང༌།
བྱེ་བྲག་ཏུ་སྤང་བྱ་མི་མཐུན་ཕྱོགས་ཀྱིས་གཉེན་པོ་ཕམ་པར་བྱས་པས་ན་ཕམ་པ་དང་།
གསོ་བ་དགེ་འདུན་ལ་རག་ལུས་པས་ན་དགེ་འདུན་ལྷག་མ་དང་། རྣམ་སྨིན་ངན་སོང་དུ་
ལྟུང་བར་བྱེད་པས་ན་ལྟུང་བྱེད་ཅེས་སྤྱི་མིང་བྱེ་བྲག་ལ་བཏགས་པ་དང་། འཆབ་པ་མེད་
ཀྱང་མཐོལ་བ་དང་བཤག་པ་སོ་སོར་བྱ་དགོས་པས་སོར་བཤགས་དང་། ལེགས་པར་མ་
བྱས་པར་ཉེས་པར་བྱས་པས་ན་ཉེས་བྱས་ཞེས་སྤྱི་མིང་བྱེ་བྲག་ལ་བཏགས་པའོ། །གཉིས་
པ་བཅས་རྐྱང་ལ་དཔྱད་པ་ནི། མཚོ་ཊིཀ་ཏུ་བཅས་པའི་ཁ་ན་མ་ཐོ་བ་ཞེས་པ་དངོས་ཀྱི་
ཀུན་སློང་དགེ་བའམ་ལུང་མ་བསྟན་གྱི་བསམ་པས་ཀུན་ནས་བསླངས་པ་དང་། ལས་
ལུང་མ་བསྟན་དང་ངོ་བོ་བདག་གཅིག་པ་དང་། རང་གི་ངོ་བོའི་ཆ་ནས་རྣམ་པར་སྨིན་པའི་
འབྲས་བུ་ཡིད་དུ་མི་འོང་བ་འབྱིན་པའི་ནུས་པ་མེད་པ་ཞིག་ཡིན་པར་བཤད་དོ། །རང་
ལུགས་ལ་ནི་བཅས་རྐྱང་ལ་རྒྱུ་མི་དགེ་བས་ཀུན་ནས་བསླངས་མ་བསླངས་གཉིས་དང༌།
འབྲས་བུ་རྣམ་སྨིན་ཡོད་མེད་གཉིས་དང་། ངོ་བོ་ལུང་བསྟན་མ་བསྟན་གཉིས་ཡོད་ཅེས་

འདོད་དེ། དཔེར་ན་རྩྭ་སྔོན་བཅད་པ་ལྟ་བུ་བཅས་རྐྱང་དང་འགལ་བའི་ལྟུང་བའི་རྒྱུ་གང་
ལ་འཇུག་ཚེ་དེ་མི་རུང་བར་ཤེས་བཞིན་དུ་དེ་ལ་འཇུག་པ་དང་། མི་ཤེས་བཞིན་དུ་འཇུག་
པ་གཉིས་ཡོད་པ་གང་ཞིག ཤེས་བཞིན་དུ་ཞུགས་ནས་ལྟུང་བ་བྱུང་བ་དེ་དངོས་ཀྱི་ཀུན་
སློང་མི་དགེ་བས་ཀུན་ནས་བསླངས་པ་དང་། འབྲས་བུ་རྣམ་པར་སྨིན་པ་ཅན་དང་། ངོ་བོ་
ལུང་བསྟན་པ་ཡིན་ལ། མི་ཤེས་བཞིན་དུ་ཞུགས་ནས་ལྟུང་བ་བྱུང་བ་དེ་རྒྱུ་དུས་ཀྱི་ཀུན་
སློང་དགེ་བས་ཀུན་ནས་བསླངས་པ་ཡོད་ཀྱང་དངོས་ཀྱི་ཀུན་སློང་ལུང་མ་བསྟན་གྱིས་
ཀུན་ནས་བསླངས་པ་དང་། འབྲས་བུ་རྣམ་པར་མི་སྨིན་པ་དང་། ངོ་བོ་ལུང་མ་བསྟན་པ་
ཡིན་པའི་ཕྱིར་རོ། །རྟགས་སྔ་མ་ཤེས་བཞིན་དུ་འཇུག་པ་དང་མི་ཤེས་བཞིན་དུ་འཇུག་པ་
གཉིས་ཡོད་པ་མྱོང་བས་གྲུབ་ཅིང་། རྟགས་ཕྱི་མ་རྣམས་ལུང་གིས་གྲུབ་པའི་ཕྱིར་ཏེ། ལུང་
གཏམ་གྱི་གཞི་ལས། བཅོམ་ལྡན་འདས་དགེ་སློང་དགེ་བའི་སེམས་དང་ལྡན་པས་ནོངས་
པར་འགྱུར་རམ། དེ་སྟེ་མི་དགེ་བའི་སེམས་དང་། ལུང་དུ་མི་སྟོན་པའི་སེམས་ཀྱིས་ནོངས་
པར་འགྱུར། བཅོམ་ལྡན་འདས་ཀྱིས་བཀའ་བསྩལ་པ། དགེ་སློང་དགེ་བའི་སེམས་དང་
མི་དགེ་བའི་སེམས་དང་། ལུང་དུ་མི་སྟོན་པའི་སེམས་ཀྱིས་ཉེས་པར་འགྱུར་བ་ཡོད་དོ། །
དགེ་བའི་སེམས་ཀྱིས་ཇི་ལྟར་ཞེ་ན། ཇི་ལྟར་དགེ་སློང་གསར་བུ་བསླབ་པའི་ཡི་དམ་ལ་མི་
མཁས་པས་མཆོད་རྟེན་འཁོར་གྱི་རྩྭ་རྔའམ། འཆག་ས་དང་ཁང་ཁྱིམ་གྱི་རྩྭ་རྔའམ། མེ་
ཏོག་འཐོག་པ་ནི་དགེ་བའི་སེམས་ཀྱིས་སོ། །མི་དགེ་བའི་སེམས་ཀྱིས་ཉེས་པ་ཇི་ལྟར་ཞེ་
ན། སངས་རྒྱས་ཀྱི་བསླབ་པ་བཅས་པ་ལ་བསམ་བཞིན་དུ་འདའ་བ་འདི་ནི་མི་དགེ་བའི་
སེམས་ཀྱིས་སོ། །ལུང་དུ་མི་སྟོན་པའི་སེམས་ཀྱིས་ཇི་ལྟར་ཞེ་ན། སངས་རྒྱས་ཀྱི་བསླབ་
པ་བཅས་པ་ལ་མ་བསམ་བཞིན་དུ་འདའ་བ་སྟེ། དེ་ལྟ་བུ་ནི་ལུང་དུ་མི་སྟོན་པའི་སེམས་
ཀྱིས་སོ། །ཞེས་དང༌། ནོངས་པ་རྣམ་པར་སྨིན་པ་ཞེས་བགྱིའམ། རྣམ་པར་མ་སྨིན་པ་
ཞེས་བགྱི། གསུངས་པ། རྣམ་པར་སྨིན་པ་ཞེས་ཀྱང་བྱ། མ་སྨིན་པ་ཞེས་ཀྱང་བྱའོ། །སྨིན་
པ་གང་ཞེ་ན། གང་སངས་རྒྱས་ཀྱིས་བསླབ་པ་བཅས་པ་ལ་བསམ་བཞིན་དུ་འདས་པ་

འདི་ནི་སྨིན་པ་ཞེས་བྱའོ། །མ་སྨིན་པ་གང་ཞེ་ན། གང་སངས་རྒྱས་ཀྱིས་བསླབ་པ་བཅས་
པ་ལ་མ་བསམ་པར་འདས་པ་འདི་ནི་མ་སྨིན་པའོ། །ཞེས་དང་། ནོངས་པ་ལུང་བསྟན་པ་
ཞེས་བགྱིའམ། ལུང་མ་བསྟན་པ་ཞེས་བགྱི། གསུངས་པ། ཉེས་པ་ལུང་བསྟན་པ་ཞེས་
ཀྱང་བྱ། ལུང་མ་བསྟན་པ་ཞེས་ཀྱང་བྱའོ། །ལུང་བསྟན་པ་གང་ཞེ་ན། གང་བཅོམ་ལྡན་
འདས་ཀྱིས་བསླབ་པ་བཅས་པ་ལ་བསམ་བཞིན་དུ་འདའ་བར་བྱེད་པ་འདི་ནི་ལུང་བསྟན་
པ་ཞེས་བྱའོ། །ལུང་མ་བསྟན་པ་གང་ཞེ་ན། གང་བཅོམ་ལྡན་འདས་ཀྱིས་བསླབ་པ་
བཅས་པ་ལ་མ་བསམ་པར་འདའ་བ་ནི་ལུང་མ་བསྟན་ཞེས་བྱའོ། །ཞེས་གསུངས་པའི་
ཕྱིར་རོ། །ལྟུང་བ་ལུང་བསྟན་པ་ཞེས་པ་དེ་ནི་མི་དགེ་བ་སྟེ། ལྟུང་བ་ལུང་བསྟན་པ་ཡིན་ན་
མི་དགེ་བ་ཡིན་པས་ཁྱབ་པའི་ཕྱིར་རོ། །དེ་ལྟར་གཏམ་གཞི་ལས་ཀུན་སློང་ལ་དགེ་མི་
དགེ་ལུང་མ་བསྟན་གསུམ་ཡོད་པར་བཤད་པ་ནི་རྒྱུ་དང་དུས་ཀྱི་ཀུན་སློང་ཅི་རིགས་པའི་
དབང་དུ་བྱས་ལ། དུས་ཀྱི་ཀུན་སློང་གི་དབང་དུ་བྱས་ན་ནི་གཉིས་ཏེ། དཔག་སྙེ་ལས།
ལྟུང་བ་ཁྱོད་ཀྱི་དུས་ཀྱི་ཀུན་སློང་གི་རིགས་ལ་ཉོན་མོངས་པ་ཅན་ཡང་སྲིད་ལུང་མ་བསྟན་
ཡང་སྲིད་པ་དེ་བཅས་རྐྱང་གི་མཚན་ཉིད་ཅེས་གསུངས་པ་ལྟར་ཤེས་པར་བྱའོ། །ལུང་དེ་
རྣམས་ལས། མི་དགེ་བའི་སེམས་ཀྱིས་ཉེས་པ་ཇི་ལྟར་ཞེ་ན། སངས་རྒྱས་ཀྱི་བསླབ་པ་
བཅས་པ་ལ་བསམ་བཞིན་དུ་འདའ་བ་འདི་ནི་མི་དགེ་བའི་སེམས་ཀྱིས་སོ། །ཞེས་དང་།
སྨིན་པ་གང་ཞེ་ན། གང་སངས་རྒྱས་ཀྱིས་བསླབ་པ་བཅས་པ་ལ་བསམ་བཞིན་དུ་འདས་
པ་འདི་ནི་སྨིན་པ་ཞེས་བྱའོ། །ཞེས་དང་། ལུང་བསྟན་པ་གང་ཞེ་ན། གང་བཅོམ་ལྡན་
འདས་ཀྱིས་བསླབ་པ་བཅས་པ་ལ་བསམ་བཞིན་དུ་འདའ་བར་བྱེད་པ་འདི་ནི་ལུང་བསྟན་
པ་ཞེས་བྱའོ། །ཞེས་སོགས་གསུངས་པས་ནི་བཅས་རྐྱང་ལ་རྒྱུ་འབྲས་ངོ་བོ་དེ་ལྟ་བུ་ཡིན་
པ་ཞིག་ཡོད་པར་བསྟན་པ་མ་ཡིན་གྱི་མཚོ་སྣ་པ་ཆེན་པོས་གསུངས་པ་བཞིན་རང་བཞིན་
གྱི་ཁ་ན་མ་ཐོ་བ་དང་འབྲེལ་བའི་ལྟུང་བ་རྣམས་དེ་ལྟར་བཤད་པ་ཡིན་ནོ་ཞེ་ན། དེ་ཁོ་ན་
མ་ཡིན་ཏེ། ལུང་དེ་རྣམས་ལས་སྤྱིར་སངས་རྒྱས་ཀྱི་བསླབ་པ་བཅས་པ་ལ་བསམ་བཞིན་

ནམ་ཤེས་བཞིན་དུ་འདའ་ན་དེ་རྒྱུ་མི་དགེ་བས་ཀུན་ནས་བསླངས་པ་དང་འབྲས་བུ་རྣམ་
པར་སྨིན་པ་དང་། ངོ་བོ་ལུང་བསྟན་པ་ཡིན་པར་གསུངས་པ་ལས། རང་བཞིན་གྱི་ཁ་ན་
མ་ཐོ་བ་དང་འབྲེལ་བའི་ལྟུང་བ་རྣམས་ཁོ་ན་དེ་ལྟ་བུ་ཡིན་གྱི་གཞན་བཅས་རྐྱང་རྣམས་
མིན་ཞེས་དམིགས་ཀྱིས་བསལ་ནས་མ་བཤད་པའི་ཕྱིར་རོ། །དེས་ན་རང་བཞིན་གྱི་ཁ་ན་
མ་ཐོ་བ་དང་འབྲེལ་བའི་ལྟུང་བ་རྣམས་ཀྱང་རྒྱུ་མི་དགེ་བས་ཀུན་ནས་བསླངས་པ་སོགས་
ཡིན་ལ། དེ་བཞིན་དུ་གོང་སྨོས་ལྟར་བཅས་རྐྱང་ལ་ཡང་རྒྱུ་མི་དགེ་བས་ཀུན་ནས་
བསླངས་པ་སོགས་ཡོད་པར་ལུང་དེ་རྣམས་ལས་བསྟན་ཅེས་བཤད་ན་ལུང་གི་དགོངས་པ་
མ་དཀྱོགས་པར་ཐད་ཀར་བཤད་པའོ། །གཞན་ཡང་དགྲ་བཅོམ་པས་ཉེས་པ་བྱེད་ན་
ཐམས་ཅད་དུ་ཤེས་བཞིན་མ་ཡིན་པ་ལུང་དུ་མི་སྟོན་པའི་སེམས་ཀྱིས་ཞུགས་ནས་ལུང་མ་
བསྟན་པའི་ལྟུང་བ་འབྱུང་ཚུལ་ཡང་། དེ་ཉིད་ལས། བཙུན་པ་དགྲ་བཅོམ་པ་དག་དགེ་
བའི་སེམས་ཀྱིས་ནོངས་པར་འགྱུར་རམ། དེ་སྟེ་ལུང་དུ་མི་སྟོན་པའི་སེམས་ཀྱིས་ནོངས་
པར་འགྱུར། བཅོམ་ལྡན་འདས་ཀྱིས་བཀའ་བསྩལ་པ། ཨུ་པཱ་ལི་དགྲ་བཅོམ་པ་བྱེད་ན་
ཐམས་ཅད་ཀྱང་ལུང་དུ་མི་སྟོན་པའི་སེམས་ཀྱིས་ཉེས་པར་འགྱུར་བ་ཞེས་བྱའོ། །བཙུན་
པ་ཇི་ལྟར་ན་དགེ་སློང་དགྲ་བཅོམ་པ་ནོངས་པར་བགྱིད་ན་དེ་ཐམས་ཅད་ཀྱང་ལུང་དུ་མི་
སྟོན་པའི་སེམས་ཀྱིས་བགྱིད་པ་ཞེས་བགྱི། ཨུ་པཱ་ལི་འདི་ལྟར་དགེ་སློང་དགྲ་བཅོམ་པས་
བརྒྱ་ལམ་བརྒྱ་ལམ་ན་དྲན་པ་ཉམས་པར་གྱུར་ནས་ཆོས་གོས་ཅི་ཆོག་ཏུ་འཆང་ལ། སྦྱར་
མ་མེད་པར་གྲོང་དུ་འཇུག ཡང་ཡང་ཟ། འདུས་ཤིང་ཟ། གཉིད་ལོག་པའི་ཚེ་མལ་སྟན་
ཆེན་པོའི་སྟེང་དུ་བཞག་པ་དང་། གཉིད་ལོག་པའི་ཚེ་བུད་མེད་ཀྱི་མལ་དུ་བསྙལ་བ་དང་།
བསྙེན་པར་མ་རྫོགས་པ་རྣམས་དོང་བའི་ཚེ་ཉལ་ལ་ཕྱིས་བསྙེན་པར་མ་རྫོགས་པ་རྣམས་
འོངས་ན་དེ་སུ་དང་ལྷན་ཅིག་འདུག་འདུག་པ་དེ་ལ་ལངས་པའི་ཚེ་ཆོས་བཞིན་དུ་བཤགས་
པ་དེ་ལྟ་བུ་དག་ནི་དགེ་སློང་དགྲ་བཅོམ་པ་ཉེས་པ་བྱེད་ན་ཐམས་ཅད་ཀྱང་ལུང་དུ་མི་སྟོན་
པའི་སེམས་ཀྱིས་བྱེད་ཅེས་བྱའོ། །ཞེས་གསུངས་སོ། །དེས་ན་བསམ་བཞིན་ཞེས་པ་དང་

མ་བསམ་ཞེས་པའི་དོན་ནི། བསམ་བཞིན་ཞེས་པ་གོ་བཞིན་ཤེས་བཞིན་ཙམ་དང༌། མ་
བསམ་ཞེས་པ་ནི་བརྗེད་ནས་མ་དྲན་པ་དང་མ་ཤེས་པ་ཙམ་ལ་གོ་དགོས་ཏེ། གཏམ་གྱི་
གཞི་ལས། ནོངས་པ་དགེ་བ་ཞེས་བགྱིའམ། མི་དགེ་བ་ཞེས་བགྱིའམ། ལུང་དུ་མི་སྟོན་པ་
ཞེས་བགྱི། གསུངས་པ། ཉེས་པ་མི་དགེ་བ་ཞེས་ཀྱང་བྱ། ལུང་དུ་མི་སྟོན་པ་ཞེས་ཀྱང་
བྱའོ། །མི་དགེ་བ་གང་ཞེ་ན། གང་སངས་རྒྱས་ཀྱིས་བསླབ་པ་བཅས་པ་ལ་ཤེས་བཞིན་དུ་
འདས་པ་འདི་ནི་མི་དགེ་བའོ། །ཞེས་ཤེས་བཞིན་དུ་འདས་པ་ཞེས་དངོས་སུ་གསུངས་
པའི་ཕྱིར་དང་། དགེ་བའི་སེམས་ཀྱིས་ལྟུང་བར་འགྱུར་ཚུལ་གསུངས་པའི་སྐབས་སུ་དགེ་
སློང་གསར་བུ་བསླབ་པའི་ཡི་དམ་ལ་མི་མཁས་པས་ཞེས་གསུངས་པ་དང༌། དགྲ་བཅོམ་
པའི་ལྟུང་བ་ཐམས་ཅད་ལུང་མ་བསྟན་ཡིན་ཚུལ་ཡང་དྲན་པ་ཉམས་པ་སོགས་ཀྱིས་
བརྗེད་པའམ་མ་གོ་བ་སྟེ་ཤེས་བཞིན་མ་ཡིན་པའི་དབང་གིས་ཡིན་པར་གསུངས་པའི་
ཕྱིར་རོ། །དེས་ན་རྩྭ་སྔོན་བཅད་པ་ལྟ་བུ་ལ་བསམ་བཞིན་དུའམ་ལྟུང་བ་འབྱུང་བར་ཤེས་
བཞིན་དུ་ལྟུང་བའི་རྒྱུ་ལ་འཇུག་ན་ཁྱད་གསོད་ཕྲ་རགས་ཅི་རིགས་དང་འབྲེལ་ཞིང་། དེའི་
དབང་གིས་ལྟུང་བ་དེ་མི་དགེ་བ་དང་། འབྲས་བུ་རྣམ་པར་སྨིན་པ་ཅན་དུ་འགྱུར་རོ། ། །
དེའང་ཤེས་བཞིན་དུ་ལྟུང་བའི་རྒྱུ་ལ་འཇུག་ན་ཁྱད་གསོད་ཕྲ་རགས་ཅི་རིགས་དང་འབྲེལ་
བས་ཁྱབ་སྟེ། མཚོ་ཊཱིཀ་ལས། མི་ཤེས་པ་དང་ཤེས་བཞིན་གྱི་ལྟུང་བ་ནི་ཡང་བ་དང་ལྕི་བ་
སྟེ། ཁྱད་གསོད་དང་མ་འབྲེལ་བའི་ཕྱིར་དང་འབྲེལ་བའི་ཕྱིར་རོ། །ཞེས་གསུངས་པ་ལྟར་
རོ། །དེ་ལ་ཁྱད་གསོད་ཀྱིས་འཇུག་ན་ཉེས་བྱས་གཞན་ཞིག་བསྐྱེད་པས། ཉེས་བྱས་དེ་རྒྱུ་
མི་དགེ་བའི་སེམས་ཀྱིས་ཀུན་ནས་བསླངས་པ་དང་། འབྲས་བུ་རྣམ་པར་སྨིན་པ་ཅན་དང་།
ངོ་བོ་མི་དགེ་བ་ཡིན་པས་དེའི་ཆ་ནས་བཤད་ན་མི་ཆོག་གམ་སྙམ་ན། མ་ཡིན་ཏེ། གོང་དུ་
ལུང་དྲངས་མ་ཐག་པ་བཞིན་ཤེས་བཞིན་དུ་བྱས་པའི་ལྟུང་བ་རྣམས་རང་རང་གི་ངོ་བོ་རྒྱུ་
མི་དགེ་བས་ཀུན་ནས་བསླངས་པ་དང་དེའི་འབྲས་བུ་རྣམ་པར་སྨིན་པ་ཅན་དང་ངོ་བོ་མི་
དགེ་བ་ཉིད་དུ་གསུངས་ཀྱི། ཉེས་བྱས་གཞན་ཞིག་བསྐྱེད་ནས་དེའི་རྒྱུ་འབྲས་ངོ་བོའི་ཁྱད་

པར་དེ་ལྟ་བུ་ཡིན་ཞེས་མ་བསྟན་པའི་ཕྱིར་རོ། །འོ་ན་དེ་ལྟར་ན་ཉེས་པ་ཡོད་པར་ཤེས་
བཞིན་དུ་ཕྱི་དྲོའི་ཁ་ཟས་ཟ་བའི་ཉེས་པ་ཆོས་ཅན། རང་བཞིན་གྱི་ཁ་ན་མ་ཐོ་བའི་ལྟུང་བ་
ཡིན་པར་ཐལ། མི་དགེ་བས་ཀུན་ནས་བསླངས་པའི་ཕྱིར། རྟགས་ཁས་བླངས་ཀྱིས་གྲུབ་
ཅིང་། ཁྱབ་སྟེ། རྣམ་འབྱེད་འགྲེལ་པ་ལས། རང་བཞིན་གྱི་ཁ་ན་མ་ཐོ་བ་དང་བཅས་པ་
ནི་སེམས་ཉོན་མོངས་པ་ཅན་ལས་བྱུང་བ་ཡིན་ཏེ། ངོ་བོ་ཉིད་ཀྱིས་སྐྱོན་ཆགས་པའི་ཕྱིར་རོ། །
བཅས་པའི་ཁ་ན་མ་ཐོ་བ་དང་བཅས་པ་ནི་སེམས་ཉོན་མོངས་པ་ཅན་ལས་བྱུང་བ་མིན་
པར་བཅས་པའི་དབང་གིས་བཀག་པར་ཞེས་གསུངས་པའི་ཕྱིར་རོ་ཞེ་ན། དེ་ནི་དུས་ཀྱི་
ཀུན་སློང་མི་དགེ་བའི་ངོ་བོར་གྱུར་པའི་ཉོན་མོངས་པ་ཅན་གྱིས་ངེས་པར་བྱེད་དགོས་པ་
རང་བཞིན་གྱི་ཁ་ན་མ་ཐོ་བ་དང་། ལྟུང་བ་གང་གི་ཀུན་སློང་མི་དགེ་བའི་ངོ་བོར་གྱུར་པའི་
ཉོན་མོངས་པ་ཅན་ལ་ལྟོས་མི་དགོས་པར་བཀག་པའི་ཉེས་པར་འགྱུར་བ་བཅས་པའི་ཁ་
ན་མ་ཐོ་བ་ཡིན་ཞེས་སྤྱིར་བསྟན་པ་ཡིན་ལ། བྱེ་བྲག་བཅས་པའི་ཁ་ན་མ་ཐོ་བ་ཡིན་ཡང་
ཀུན་སློང་མི་དགེ་བའི་སེམས་ཀྱིས་བྱེད་པ་ཡོད་དོ། །དེས་ན་རང་བཞིན་གྱི་ལྟུང་བ་ནི་དུས་
ཀྱི་ཀུན་སློང་མི་དགེ་བ་ཁོ་ནས་ཀུན་ནས་སློང་བ་ཡིན་ལ། བཅས་ལྟུང་ལ་ནི་དུས་ཀྱི་ཀུན་
སློང་མི་དགེ་བའི་སེམས་ཀྱིས་ཀུན་ནས་སློང་བ་དང༌། ལུང་མ་བསྟན་གྱིས་ཀུན་ནས་སློང་
བ་གཉིས་ཀ་ཡོད་དོ། །འོ་ན་མཆོད་རྟེན་སྐྱོབ་འདོད་ཀྱི་དགེ་བའི་སེམས་ཀྱིས་མཆོད་རྟེན་
ལས་རྩྭ་སྔོན་གཅོད་ན་ལྟུང་བ་མི་འབྱུང་ངམ་སྙམ་ན། འབྱུང་སྟེ། མཆོད་རྟེན་སྐྱོབ་འདོད་
དགེ་བ་ཡིན་ཡང་དངོས་ཀྱི་ཀུན་སློང་ཤེས་བཞིན་མ་ཡིན་པར་རྩྭ་སྔོན་གཅོད་འདོད་ལུང་
མ་བསྟན་ཡིན་ལ། དེས་ཀུན་ནས་བསླངས་པའི་ལྟུང་བ་ལུང་མ་བསྟན་འབྱུང་བའི་ཕྱིར་རོ། །
གལ་ཏེ་ཤེས་བཞིན་དུ་གཅོད་པ་ཡོད་ན་དེ་མི་དགེ་བ་ཡིན་པའི་ཕྱིར་མི་དགེ་བའི་ངོ་བོར་
གྱུར་པའི་ལྟུང་བ་འབྱུང་སྟེ། དཔེར་ན་མ་ནད་བུ་ཅན་ལ་ཕན་སེམས་ཀྱིས་དེའི་སྲོག་བཅད་
ན་རྒྱུ་དུས་ཀྱི་ཀུན་སློང་དགེ་བ་ཡིན་ཡང་དེ་དུས་ཀྱི་ཀུན་སློང་སྲོག་གཅོད་འདོད་མི་དགེ་བ་
ཡིན་པས་ལྟུང་བ་འབྱུང་བ་བཞིན་ཡིན་པའི་ཕྱིར་རོ། །དེ་ལྟར་བཅས་རྐྱང་ཡིན་ཡང་ལྟུང་

བ་འབྱུང་བར་ཤེས་བཞིན་དུ་ལྟུང་བའི་རྒྱུ་ལ་འཇུག་ན་རྣམ་སྨིན་ཡིད་དུ་མི་འོང་བ་འབྱིན་
ནུས་ཀྱི་ལྟུང་བ་འབྱུང་ཞིང་། དེའི་རྣམ་སྨིན་ཇི་ལྟར་འབྱུང་ཚུལ་ཡང་ཉེས་བྱས་ཀྱིས་ཡང་
སོས་དང་། སོར་བཤགས་ཀྱིས་ཐིག་ནག་དང༌། ལྟུང་བྱེད་ཀྱིས་བསྡུས་འཇོམས་དང་།
སྦོམ་པོས་ངུ་འབོད་དང༌། ལྷག་མས་ངུ་འབོད་ཆེན་པོར་དང༌། ཕམ་པས་དམྱལ་བ་ཆེན་པོ་
ཚ་བར་སྐྱེ་བར་ལྟུང་བ་སྡེ་ལྔའི་དགེ་མི་དགེའི་འབྲས་བུ་བརྟག་པའི་མདོ་སོགས་ལས་
གསུངས་པས་ད་ལྟ་རང་དབང་ཡོད་པའི་དུས་འདིར་དུས་དང་གནས་སྐབས་ཀུན་ཏུ་དྲན་
ཤེས་བག་ཡོད་ཀྱིས་རང་རྒྱུད་བསྡམས་ནས་དགག་སྒྲུབ་ཀྱི་བསླབ་པ་ཐམས་ཅད་ཚུལ་
བཞིན་བསྲུང་ཞིང༌། གལ་ཏེ་ལྟུང་བ་གང་རུང་བྱུང་ནའང་དེ་མ་ཐག་ཏུ་བཤག་བསྡམ་བྱ་
བའམ། ཟླ་ཕྱེད་ཀྱི་དུས་སུ་གསོ་སྦྱོང་ལ་འཚོགས་ནས། རབ་ན་ཉེས་བྱས་ཀྱི་ལྟུང་བ་དང་
ཡང་རྒྱུན་དུ་མི་འགྲོགས་པའི་རྒྱུད་དག་པ་ཞིག་བྱེད་པ་ནི་ཤིན་ཏུ་གལ་ཆེའོ། །གསུམ་པ་
ལྟུང་བ་རྣམས་ཀྱི་ཐུན་མོང་གི་ཡན་ལག་གམ་སྐྱེད་བྱེད་ཀྱི་རྒྱུ་བཤད་པ་ལ་གཉིས། ལྟུང་བ་
དངོས་གཞི་ཀུན་ཀྱི་ཐུན་མོང་གི་ཡན་ལག་དང་། ཕལ་ཆེར་གྱི་ཐུན་མོང་གི་ཡན་ལག་གོ །
དང་པོ་ལ་གཉིས། བསླབ་པའི་ཡན་ལག་དང༌། བསམ་པའི་ཡན་ལག་གོ །དང་པོ་ལ་
གསུམ་སྟེ། བསྙེན་རྫོགས་ཀྱི་སྡོམ་པ་གསོར་རུང་ཡན་ཆད་དང་ལྡན་པ་དང་། བསླབ་པའི་
ཚིགས་གཅིག་པ་དང་། བསླབ་པའི་རྒྱུན་གཅིག་པ་དང་། ལས་དང་པོ་པ་མ་ཡིན་པའོ། །
དང་པོ་ནི། བསྙེན་རྫོགས་ཀྱི་སྡོམ་པ་བླངས་ཤིང་སྐྱེས་ལ་ཕམ་པ་འཆབ་བཅས་ཀྱིས་མ་
ཉམས་པ་སྟེ། དགེ་ཚུལ་ལ་སོགས་པ་བསྙེན་པར་མ་རྫོགས་པ་རྣམ་གསུམ་གྱིས་ལྟུང་བ་
ལ་སྦྱོར་ན་ཉེས་བྱས་ཙམ་དུ་གསུངས་པས་ཕམ་ལྷག་ལ་སོགས་པ་སྐྱེད་པ་ལ་བསྙེན་
རྫོགས་ཀྱི་སྡོམ་པ་བླངས་པ་ཡན་ལག་ཏུ་དགོས་པར་གྲུབ་བོ། །བླངས་ཀྱང་མ་སྐྱེས་པ་
ལྟུང་བ་ལ་སྦྱོར་ན་ཉེས་བྱས་སོ། །ཞེས་ཉེས་བྱས་ཙམ་དུ་གསུངས་པས། ཕམ་ལྷག་ལ་
སོགས་པ་སྐྱེད་པ་ལ། སྡོམ་པ་དེ་སྐྱེས་པ་ཡན་ལག་ཏུ་དགོས་པར་གྲུབ་བོ། །སྡོམ་པ་དེ་
སྐྱེས་པ་ཙམ་གྱིས་མི་ཆོག་སྟེ། སྐྱེས་ཀྱང་ཕམ་པ་འཆབ་བཅས་ཀྱིས་ཉམས་པས་ལྟུང་བ་ལ་

སྦྱོར་ན་ཉེས་བྱས་སོ་ཞེས་ཉེས་བྱས་ཙམ་དུ་གསུངས་པས། ཕམ་ལྷག་ལ་སོགས་པ་སྐྱེད་པ་
ལ། ཕམ་པ་འཆབ་བཅས་ཀྱིས་མ་ཉམས་པ་ཡན་ལག་ཏུ་དགོས་པར་གྲུབ་བོ། །བསླབ་པ་
བྱིན་པ་ནི་འདྲ་བ་ཉིད་དོ་ཞེས་ཕམ་པ་འཆབ་མེད་ཀྱིས་ཉམས་ཀྱང་དེ་ལ་ཕམ་ལྷག་ལ་
སོགས་པ་བསྐྱེད་པར་གསུངས་པས། དེས་བསླབ་པ་སྦྱིན་རུང་ཡང་མཚོན་པ་སྟེ། གསོ་
རུང་ཡན་ཆད་དང་ལྡན་པ་དེ་བསླབ་པའི་ཡན་ལག་ཡིན་པར་གྲུབ་བོ། །གཉིས་པ་བསླབ་
པའི་ཚིགས་གཅིག་པ་ནི། ཚིགས་ཕྱི་མ་དགེ་སློང་གིས་སྦྱོར་བ་བྱས་ཤིང་དགེ་སློང་གི་
ཚིགས་སུ་མཐར་ཐུག་གྲུབ་པ་དགོས་ཏེ། ཚིགས་སྔ་མར་སྦྱོར་བ་བྱས་པ་ལ་ཡང་ངོ་ཞེས་
པའི་ཤུགས་ཀྱིས་གྲུབ་བོ། །དེ་ལས་གཞན་དུ་དཔེར་ན། ཁང་པ་ཁང་ཆེན་ལྟ་བུ་ལ་མཚོན་
ན་བསྙེན་པར་མ་རྫོགས་པས་ཁང་པ་ཁང་ཆེན་བརྩིག་པར་བརྩམས་ནས་བསྙེན་པར་
རྫོགས་ཏེ། དེ་ནས་ཁང་པའི་ཐོག་ཕུབ་སྟེ་ཟིན་པར་གྱུར་ན་ལྟུང་བ་ན་སྨད་དུ་འགྱུར་རོ། །
དེ་ལ་ལྟུང་བ་དངོས་གཞི་རྫོགས་པར་མི་བསྐྱེད་པའི་རྒྱུ་མཚན་ནི། སྦྱོར་བའི་གནས་
སྐབས་ན་བསྙེན་རྫོགས་ཀྱི་སྡོམ་པ་དང་མི་ལྡན་པའི་ཕྱིར་རོ། །དེས་ན་དངོས་གཞི་རྫོགས་
པར་སྐྱེད་པ་ལ་ལྟུང་བའི་སྦྱོར་བ་དང་མཐར་ཐུག་གཉིས་ཀ་བསླབ་ཚིགས་གཅིག་ལ་བྱས་
པ་ཞིག་དགོས་སོ། །གསུམ་པ་བསླབ་པའི་རྒྱུན་གཅིག་པ་ནི། དགེ་སློང་གི་བསླབ་རྒྱུན་དེ་
ཉིད་ཀྱི་གནས་སྐབས་སུ་སྦྱོར་བ་བྱས་ཤིང་དགེ་སློང་གི་བསླབ་རྒྱུན་དེ་ཉིད་ཀྱི་གནས་
སྐབས་སུ་མཐར་ཐུག་གྲུབ་པ་དགོས་ཏེ། སྤྱིར་བསྟན་ལས། ཉེས་པ་དེ་མེད་པ་ཉིད་ལ་
འོངས་པ་ནི་ཐ་དད་དོ་ཞེས་པའི་ཤུགས་ཀྱིས་གྲུབ་བོ། །དེ་ལས་གཞན་དུ་དཔེར་ན་དགེ་
སློང་གིས་ཁང་པ་བརྩིག་པའི་སྦྱོར་བ་བྱས་ནས་བསླབ་པ་ཕུལ་ཏེ་ཁྱིམ་པར་བབས་ནས་
སླར་ཡང་དགེ་སློང་དུ་གྱུར་པ་ན་ཐོག་ཕུབ་སྟེ་མཐར་ཐུག་གྲུབ་ན་ལྟུང་བ་དངོས་གཞི་
རྫོགས་པར་མི་བསྐྱེད་དེ། སྦྱོར་བ་དང་མཐར་ཐུག་གི་བར་དུ་བསླབ་པའི་ཡན་ལག་རྒྱུན་
ཆད་པའི་ཕྱིར་རོ། །བཞི་པ་ལས་དང་པོ་པ་མ་ཡིན་པ་ནི། རང་རང་གི་བཅས་པའི་རྟེན་
ཡིན་པ་དགོས་ཏེ། འོག་ཏུ་སྤོ་བའི་གཞི་ལས། མ་བཅས་པ་ཉིད་ལ་ཡང་ངོ་ཞེས་པ་དང་།

ལུང་རྣམ་འབྱེད་ལས། ལས་དང་པོ་པ་ལ་ལྟུང་བ་མེད་དོ་ཞེས་གསུངས་པ་དེའི་ཤུགས་
ཀྱིས་གྲུབ་བོ། །ལས་དང་པོ་པ་ལ་ནི་རང་རང་གི་ལྟུང་བ་གཏན་མི་བསྐྱེད་དེ། ལྟུང་བ་ནི་
བཅས་པ་ལས་འདས་པའི་ལས་ཀྱི་བྱེ་བྲག་ཡིན་ལ། རང་རང་གི་ལས་དང་པོ་པ་ལ་རང་
རང་གི་བཅས་པ་མེད་པའི་ཕྱིར་རོ། །གཉིས་པ་བསམ་པའི་ཡན་ལག་ནི། ལྟུང་བ་ཐམས་
ཅད་ལ་རྟེན་ཤེས་པ་རང་བཞིན་དུ་གནས་པ་ཡན་ལག་ཏུ་དགོས་ཏེ། འོག་ཏུ་སྤོ་བའི་གཞི་
ལས། ཐ་སྙད་དུ་རུང་བའི་འདུ་ཤེས་ལས་ཉམས་པ་ཞེས་པའི་ཤུགས་ཀྱིས་གྲུབ་ཅིང་།
ལུང་རྣམ་འབྱེད་ལས། སྨྱོས་པ་དང་། སེམས་འཁྲུགས་པ་དང༌། ཚོར་བ་དག་གིས་ཉེན་པ་
ལ་ལྟུང་བ་མེད་དོ་ཞེས་གསུངས་པས་ཀྱང་གྲུབ་བོ། །སྨྱོས་པ་སོགས་ལ་ལྟུང་བ་མི་འབྱུང་
བའི་རྒྱུ་མཚན་ནི། བཅས་པའི་རྟེན་མ་ཡིན་པའི་ཕྱིར་རོ། །གཉིས་པ་ཕལ་ཆེར་གྱི་ཐུན་
མོང་གི་ཡན་ལག་ལ་གཉིས་ཏེ། ལུས་ཀྱི་ཡན་ལག་དང་། མཚན་གྱི་ཡན་ལག་གོ །དང་པོ་
ནི། སྲོག་གཅོད་པ་བཞི་དང་ཕམ་ལྷག་དང་པོ་གཉིས་དང་། རྐུ་བ་སྟེ། ལྟུང་བ་བདུན་ལ་
ལུས་ཐ་མལ་དུ་གནས་པ་ཡན་ལག་ཏུ་མི་དགོས་ཏེ། སྤྱིར་བསྟན་ལས། འགྲོ་བ་གཞན་གྱི་
རྣམ་པ་བསྟེན་པ་ན་དགེ་སློང་གི་འདུ་ཤེས་ཡོད་པ་ལའོ་ཞེས་པས་གྲུབ་བོ། །ལྟུང་བ་བདུན་
པོ་དེ་དག་མ་གཏོགས་པ་ལྟུང་བ་དངོས་གཞི་གཞན་རྣམས་ལ་ནི་དགེ་སློང་བདག་ཉིད་
སྤྲུལ་སྟག་ཏུ་བསྒྱུར་བ་མ་ཡིན་པ་དང་ལུས་མི་སྣང་བར་བྱས་པ་མ་ཡིན་པའི་ལུས་ཐ་མལ་
དུ་གནས་པ་ཡན་ལག་ཏུ་དགོས་ཏེ། །ལུང་ཞུ་བ་ལས། རྫུ་འཕྲུལ་གྱིས་བལ་ཁུར་ན་ཅིར་
འགྱུར། ཉེས་བྱས་སོ། །ཞེས་བལ་འཁུར་བ་དང༌། དེ་བཞིན་དུ་སྐྱེ་བ་གཅོད་པ་དང་སྦེད་
དང་གདེང་མེད་སྤྱོད་པ་སྟེ་བཞི་ལ་རྫུ་འཕྲུལ་ལམ་སྤྲུལ་པས་བྱས་ན་ལྟུང་བ་ན་སྨད་དུ་
གསུངས་པའི་ཤུགས་ཀྱིས་གྲུབ་ཅིང་། ལུང་ཞུ་བ་ལས། དགེ་སློང་གིས་སྔགས་སམ་སྨན་
གྱིས་བདག་ཉིད་མི་སྣང་བར་བགྱིས་ཏེ་མི་ཆོས་བླ་མར་གྱུར་པའི་རྫུན་སྨྲས་ན་ཅིར་འགྱུར།
སྦོམ་པོར་འགྱུར་རོ་ཞེས་པ་ལ་སོགས་པ་ལྟུང་བ་བཞི་བཅུའི་སྐབས་སུ་རང་གི་ལུས་མི་
སྣང་བར་བྱས་ན་རང་རང་གི་ལྟུང་བ་ན་སྨད་དུ་གསུངས་པའི་ཤུགས་ཀྱིས་གྲུབ་བོ། །འདི་

ལ་ལྟུང་བ་དངོས་གཞི་རྫོགས་པར་མི་བསྐྱེད་པའི་རྒྱུ་མཚན་ནི། བསྙེན་རྫོགས་ཀྱིས་ཉེས་
པ་བྱས་པའི་ཐ་སྙད་དུ་བྱ་བའི་དགག་བྱ་མ་རྫོགས་པའི་ཕྱིར་རོ། །གཉིས་པ་མཚན་གྱི་
ཡན་ལག་ནི། དགེ་སློང་ཕ་མ་གཉིས་ཀའི་རྟེན་ལ་ལྟུང་བ་ཆེ་ཆུང་མཉམ་པར་བཅས་ཤིང་།
ཡུལ་ཡང་ཐུན་མོང་དུ་གྱུར་པའི་སྲོག་གཅོད་ཀྱི་ཕམ་པ་ལ་སོགས་པ་མཚན་ཉིད་ཅི་འདྲ་
བའི་ཐུན་མོང་པ་ལྔ་བཅུ་རྩ་བདུན་ལ་ནི་སྦྱོར་བ་དང་མཐར་ཐུག་གི་བར་དུ་མཚན་གྱུར་པ་
མ་ཡིན་པ་འདི་ཡན་ལག་ཏུ་མི་དགོས་ཏེ། མཚན་གྱུར་པ་ནི་དེའི་ཞིང་ཉིད་ཡིན་ནོ་ཞེས་
པས་གྲུབ་བོ། །ལྟུང་བ་ལྔ་བཅུ་རྩ་ལྔ་བདུན་དེ་དག་མ་གཏོགས་པ་ལྟུང་བ་དངོས་གཞི་
གཞན་རྣམས་ལ་ནི། ལྟུང་བའི་སྦྱོར་བ་དང་མཐར་ཐུག་གི་བར་དུ་ལྟུང་བ་བསྐྱེད་པའི་རྟེན་
དེ་མཚན་གྱུར་པ་མ་ཡིན་པ་ཡན་ལག་ཏུ་དགོས་ཏེ། སྤྱིར་བསྟན་ལས། ན་སྨད་པའི་དོན་
གྱིས་ན་སྦྱོར་བ་ཞེས་པ་ལ་སོགས་པའི་ཤུགས་ཀྱིས་གྲུབ་བོ། །ལྟུང་བ་རྣམས་ཀྱི་ཐུན་མོང་
མ་ཡིན་པའི་ཡན་ལག་རྣམས་ནི་ལྟུང་བ་རང་རང་གི་ངོ་བོའི་སྐབས་དང་གཞུང་རྩ་བའི་
སྐབས་ནས་ཤེས་པར་འགྱུར་བས་མང་དུ་དོགས་ནས་འདིར་མ་སྨོས་སོ། །
གཉིས་པ་བྱེ་བྲག་ཏུ་བཤད་པ་ལ་གཉིས། དགེ་སློང་གི་རྣམ་འབྱེད་སྤྱིར་བསྟན་པ། དགེ་
སློང་མའི་ཐུན་མོང་མིན་པ་རྣམས་ཁྱད་པར་དུ་བཤད་པའོ། །དང་པོ་ལ་ལྔ། གཅོད་པར་
བྱེད་པ་ཕམ་པའི་སྡེ། གསོ་བ་དགེ་འདུན་ལ་རག་ལས་པ་དགེ་འདུན་ལྷག་མའི་སྡེ། ལྟུང་
བར་བྱེད་པ་ལྟུང་བྱེད་ཀྱི་སྡེ། སྨྲེ་སྔགས་འདོན་པའི་སྒོ་ནས་སོ་སོར་བཤགས་པའི་སྡེ།
བསླབ་བྱ་ཉེས་བྱས་ཀྱི་སྡེའོ། །དང་པོ་ལ་བཞི། རང་གཞན་གཉིས་ཀའི་ཚངས་སྤྱོད་ལ་
གནོད་པ་མི་ཚངས་པར་སྤྱོད་པའི་ཕམ་པ། གཞན་གྱི་ལོངས་སྤྱོད་ལ་གནོད་པ་མ་བྱིན་
ལེན་གྱི་ཕམ་པ། གཞན་གྱི་སྲོག་ལ་གནོད་པ་སྲོག་གཅོད་པའི་ཕམ་པ། གཞན་གྱི་དོན་
འགྲུབ་པ་ལ་གནོད་པ་རྫུན་དུ་སྨྲ་བའི་ཕམ་པའོ། །དང་པོ་ལ་བཞི་ལས། དང་པོ་མི་ཚངས་
སྤྱོད་ཕམ་གྱི་གླེང་གཞི་ནི། ཡུལ་སྤོང་བྱེད་དུ་གང་ཟག་བཟང་སྦྱིན་གྱིས་ཉོན་མོངས་པ་
འདོད་ཆགས་ཀྱིས་ཀུན་ནས་བསླངས་ཏེ་ཉེས་པ་མི་ཚངས་པར་སྤྱོད་པ་ལ་བརྟེན་ནས་

བཅོམ་ལྡན་འདས་ཀྱིས་ལྟུང་བ་ཕམ་པར་བཅས་སོ། །གཉིས་པ་དགག་བྱ་ལ། ཐུན་མོང་
གི་དགག་བྱ་ནི་གཞན་ལ་མ་དད་པ་སྐྱེ་བ་དང་། ངན་སོང་དུ་ལྟུང་བ་དང་། ལས་དང་ལམ་
ལ་སྒྲིབ་པའོ། །ཐུན་མིན་སོ་སོའི་དགག་བྱ་ནི་རང་རང་གི་སྐབས་སུ་འཆད་པར་འགྱུར་བ་
སྟེ། བྱེ་བྲག་ཏུ་སྐབས་འདི་ཉིད་ཀྱི་དགག་བྱ་ནི། མི་ཚངས་སྤྱོད་པའི་བྱ་བ་དང་འབྲེལ་
ནས་འཁྲིག་པའི་འདོད་ཆགས་འཕེལ་བ་དང་། འཁོར་བའི་འདོད་པ་དང་གནོད་པ་ཐམས་
ཅད་ཀྱི་རྩ་བར་གྱུར་པའོ། །གསུམ་པ་ངོ་བོ་ལ། ཕམ་པ་སྤྱིའི་ངོ་བོ་ནི། བསྙེན་པར་རྫོགས་
པའི་རྒྱུད་ཀྱི་བཅས་འགལ་གྱི་ལྟུང་བ་དངོས་གཞི་རྫོགས་པ་གང་ཞིག་རང་གི་དག་བྱེད་
བསླབ་པ་བྱིན་ནས་སྤྱོད་པའི་རིགས་སུ་གནས་པའོ། །སྐབས་འདི་ཉིད་ཀྱི་མི་ཚངས་སྤྱོད་
ཕམ་གྱི་ངོ་བོ་ནི། བཅས་ལྡན་དགེ་སློང་གིས་ལུས་ཕྱེད་ལོངས་ཡན་ཆད་ཀྱི་མ་ཉམས་པའི་
ལམ་བསྟེན་རུང་དུ་མི་ཚངས་སྤྱོད་འདོད་ཀྱིས་རྒྱུད་དུ་གཏོགས་ཤིང་ནད་མེད་ལས་སུ་རུང་
བའི་ཕོའི་དབང་པོའི་ནོར་བུ་འདས་པར་བཅུག་ནས་རེག་ཅིང་རྩོལ་བས་བདེ་བ་ཉམས་སུ་
མྱོང་ཞིང་བདག་གིར་བྱས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་གི་
དོན་ལ་བཞི། རྣམ་འབྱེད་ཀྱི་སྐབས་དང་། ཕྲན་ཚེགས་ཀྱི་སྐབས་དང་། ཞུ་བའི་སྐབས་
དང༌། འདུལ་བྱེད་ཀྱི་སྐབས་སོ། །དང་པོ་ལ་གཉིས། ལྟུང་བ་རྣམ་གཞག་དང་། བསླབ་
བྱའོ། །དང་པོ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་
གཉིས། ཞར་བྱུང་བམ་གྲངས་སྨོས་པ་དང་། དོན་དངོས་སོ། །དང་པོ་ནི། འདུལ་བའི་
མདོ་བམ་པོ་གཉིས་པ། ཞེས་གསུངས་ཏེ། འདུལ་བའི་མདོ་བམ་པོ་གཉིས་པ་འདི་ནས་
བཟུང་བཤད་པར་བྱའོ་ཞེས་པའོ། །གཉིས་པ་ལ་གཉིས། ཡན་ལག་གི་མཚན་ཉིད་དང་།
སེལ་བའོ། །དང་པོ་ནི། བཅུག་རེག་ཉམས་སུ་མྱོང་བར་བྱས་ནའོ། །ཟག་བྱེད་དོ། །དེར་
རོ། །མ་ཉམས་པར་རོ། །ཁའམ་བཤང་བའི་ལམ་དུའོ། །ཞེས་གསུངས་ཏེ། གང་བྱས་ན་
མི་ཚངས་པར་སྤྱོད་པའི་ཕམ་པར་འགྱུར་ཞེ་ན། བཅུག་ཅེས་པའི་སྒྲ་ལ་དོན་གཉིས་ལས་
གང་དུ་བཅུག་པ་ཁ་དང་བཤང་ལམ་མོའི་དབང་པོའོ། །གང་དུ་བཅུག་པ་དེའི་རེག་པ་

ཉམས་སུ་མྱོང་བར་བྱས་ན་ཡན་ལག་གི་བདག་པོ་དགེ་སློང་དེ་ཕམ་པར་འགྱུར་བའོ། །གང་
བཅུག་པ་པོའི་དབང་པོའོ། །གང་བཅུག་པ་དེའི་རེག་པ་ཉམས་སུ་མྱོང་བར་བྱས་ན་ལམ་
བདག་དགེ་སློང་ངམ་དགེ་སློང་མ་དེ་ཕམ་པར་འགྱུར་བའོ། །ཉམས་སུ་མྱོང་བར་བྱས་
ནའོ་ཞེས་པ་འདིས་ནི་བདག་གིར་བྱེད་ནའོ་ཞེས་ཤུགས་ཀྱིས་འཕེན་ཏེ། རྣམ་འབྱེད་ལས།
ཤེས་ནས་ཀྱང་བདག་གིར་བྱེད་ན་བསྙིལ་བར་བྱའོ་ཞེས་གསུངས་པ་ལྟར་རོ། །གང་
བཅུག་ན་ཕམ་པར་འགྱུར་ཞེ་ན། གཅིན་འཛག་པར་བྱེད་པའི་ཟག་བྱེད་དེ་ཕོའི་དབང་པོ་
བཅུག་ན་ཕམ་པར་འགྱུར་བ་ཉིད་དོ། །གང་དུ་བཅུག་ན་ཕམ་པར་འགྱུར་ཞེ་ན། མོའི་ཟག་
བྱེད་དེར་རོ། །མོའི་ཟག་བྱེད་ཇི་ལྟ་བུར་ཕོའི་ཟག་བྱེད་བཅུག་ན་ཕམ་པར་འགྱུར་ཞེ་ན།
ནང་སྲོག་ཆགས་ཀྱིས་ཟོས་པ་ལ་སོགས་པས་མ་ཉམས་པར་རོ། །མོའི་ཟག་བྱེད་འབའ་
ཞིག་དུའམ་ཞེ་ན། དུད་འགྲོ་ལ་སོགས་པ་ཕོ་མོ་མ་ནིང་གང་རུང་གི་མ་ཉམས་པའི་ཁའམ་
བཤུང་བའི་ལམ་དུའོ་སྟེ་ལམ་དུ་བཅུག་ན་ཕམ་པར་འགྱུར་བའོ། །གཉིས་པ་ནི། ཉམས་
པ་དག་ལ་ནི་སྦོམ་པོའོ། །མི་རུང་བ་དག་ལ་ནི་ན་སྨད་དོ། །ཞེས་གསུངས་ཏེ། མ་ཉམས་
པར་བཅུག་པ་ལ་ཕམ་པར་འགྱུར་ན། ཉམས་པར་བཅུག་པ་ལ་ཅིར་འགྱུར་ཞེ་ན། ལམ་
གསུམ་གྱི་ནང་སྲོག་ཆགས་ཀྱིས་ཟོས་པ་ལ་སོགས་པས་ཉམས་པ་དག་ལ་སྤྱད་ན་ནི་
རྫོགས་པར་ཉམས་སུ་མི་མྱོང་བའི་ཕྱིར་སྦོམ་པོའོ། །ཕོའི་དབང་པོ་ཉམས་པར་གྱུར་ནའང་
སྦོམ་པོ་ཉིད་དོ། །བགྲོད་པར་བྱ་བ་ཕོ་མོ་མ་ནིང་མི་རུང་བ་སྟེ་འཁྲིག་པ་སྤྱད་དུ་མི་བཏུབ་
པ་དག་ལ་འཛུད་པར་བྱེད་ན་ནི་ཕམ་པ་ལས་ན་སྨད་དོ། །ན་སྨད་པ་ཞེས་པ་ནི་བྲི་བའམ་
མར་ཇེ་ཆུང་དུ་སོང་བའི་བརྡ་རྙིང་ངོ༌། །འཁྲིག་པ་བསྟེན་ཏུ་མི་རུང་བ་ཉིད་ཀྱི་ལམ་ཉམས་
པ་དག་ལ་འཇུག་པར་བྱེད་ན་སྦོམ་པོ་ལས་ན་སྨད་ཉེས་བྱས་སྐྱེད་དོ། །གཉིས་པ་རྒྱས་
པར་བཤད་པ་ནི། མི་མ་ཡིན་པའི་འགྲོ་བ་པ་ཉིད་དང་། སྐྱེས་པ་ཉིད་དང་། མ་ནིང་ཉིད་
དང༌། རོ་ཉིད་དང་། སྟེན་པར་བྱེད་པ་དང་། བསྟེན་པར་བྱ་བ་གཡོགས་མ་ཅན་ཉིད་དག་
ལ་ནི་ན་སྨད་པ་མེད་དོ། །མ་ཚོར་བ་དང་རང་བཞིན་ཉམས་པའི་གནས་སྐབས་དང་མི

འདོད་བཞིན་དུ་བཅུག་པ་ཉིད་ནའོ། །རང་གི་བསྟེན་པར་བྱ་བར་རོ། །སྔར་ཕྱི་རོལ་ཏུ་
དྲུད་པ་ཉིད་ལའོ། །ནང་དུ་མི་དབོ་བར་ཕྱི་རོལ་ཉིད་དུའོ། །ཞེས་གསུངས་ཏེ། ཡུལ་དུ་
མིའི་བུད་མེད་གསོན་པོ་ཁོ་ན་དང་། དབང་པོ་གཉིས་ཀྱང་ཕན་ཚུན་དངོས་སུ་རེག་པ་ཞིག་
དགོས་སམ་ཞེ་ན། མི་དགོས་ཏེ། བགྲོད་པར་བྱ་བ་དུད་འགྲོ་ལ་སོགས་པ་མི་མ་ཡིན་པའི་
འགྲོ་བ་པ་ཉིད་དང་། བགྲོད་པར་བྱ་བ་སྐྱེས་པ་དག་གི་སྒོ་གཉིས་ཉིད་དང༌། བགྲོད་པར་
བྱ་བི་མ་ནིང་གི་སྒོ་གང་རུང་ཉིད་དང༌། བགྲོད་པར་བྱ་བ་རོ་ཉིད་ཀྱི་སྒོ་གསུམ་གང་རུང་དུ་
བརྩལ་ཏེ་བཅུག་རེག་ཉམས་སུ་མྱོང་བར་བྱས་ན་ན་སྨད་པ་མེད་པ་དང་། དེ་བཞིན་དུ་
སྟེན་པར་བྱེད་པ་ཕོའི་དབང་པོ་དང་བསྟེན་པར་བྱ་བ་ལམ་གསུམ་པོའི་རེག་པ་ཕན་ཚུན་
ཉམས་སུ་མྱོང་བ་ལ་མི་གནོད་པར་སྲབ་མོས་གཡོགས་པའི་གཡོགས་མ་ཅན་ཉིད་དག་ལ་
བཅུག་རེག་ཉམས་སུ་མྱོང་བར་བྱས་པ་ལ་ནི་ལྟུང་བ་ན་སྨད་པ་མེད་དེ་ཕམ་པ་སྐྱེད་དོ། །
བགྲོད་བྱ་བུད་མེད་ལ་སོགས་པ་གཉིད་ལོག་གམ་བརྒྱལ་བ་ལ་སོགས་པས་ཡུལ་དེས་མ་
ཚོར་བ་དང་། ཕ་རོལ་པོ་མྱོས་པ་ལ་སོགས་པས་རང་བཞིན་ཉམས་པའི་གནས་སྐབས་
དང༌། བགྲོད་པར་བྱ་བའི་ཡུལ་དེ་མི་འདོད་མི་དགའ་བཞིན་དུ་ནན་གྱིས་བཅུག་པ་ཉིད་ན་
ན་སྨད་པ་མེད་པའོ། །དགེ་སློང་རྒྱབ་མཉེན་དང་མཚན་རིང་བཞིན་དུ་དགེ་སློང་རང་གི་
བསྟེན་པར་བྱ་བར་ཏེ་རང་གི་ཁའམ་བཤང་ལམ་དུ་རང་གི་ཟག་བྱེད་བཅུག་ན་ཡང་ན་
སྨད་པ་མེད་དེ་ཕམ་པར་འགྱུར་རོ། །ཁུ་བ་དབྱུང་བའི་སྔར་རྨའི་སྒོའི་ཕྱི་རོལ་ཏུ་དྲུད་ཅིང་
བརྩལ་ནས་ཁུ་བ་དབྱུང་ཁར་ནང་དུ་བཅུག་ཏེ་ཁུ་བ་ལྡོག་པ་ཉིད་ལ་ན་སྨད་པ་མེད་པའོ། །
སྔར་ནང་དུ་ཉུག་ཅིང་ཁུ་བ་དབྱུང་ཁར་ཕྱིར་ཕྱུང་སྟེ་ཁུ་བ་ནང་དུ་མི་དབོ་བར་ཕྱི་རོལ་ཉིད་
དུ་ཕོ་བ་ལའང་བཅུག་རེག་ཉམས་སུ་མྱོང་བར་བྱས་ན་ན་སྨད་པ་མེད་པའོ། །ཊི་ཀ་ལས།
ཕྱི་རོལ་ཏུ་དབོ་བར་བྱའི་ནང་དུ་མི་དབོའོ་སྙམ་ནས་བཅུག་རེག་ཉམས་སུ་མྱོང་བར་བྱས་
ན་ཡང་དེ་ལ་ན་སྨད་པ་མེད་དོ། ཞེས་གསུངས་སོ། །གཉིས་པ་བསླབ་བྱ་ནི། མ་བསྲུངས་
པར་ཉིན་མོ་གློས་ཕབ་སྟེ་གཉིད་ལོག་པར་མི་བྱའོ། །སྲུང་བ་ནི་གསུམ་སྟེ། སྒོ་བཅད་ཅིང་

ཀུན་ནས་བསྐོར་བ་ན་གནས་པ་ཉིད་དང་། དགེ་སློང་གིས་ཀུན་ནས་བསྲུངས་པ་ཉིད་དང་།
ཤམ་ཐབས་ཀྱི་མཐའ་བཅིངས་པ་ཉིད་དོ། །ཞེས་གསུངས་ཏེ། མི་ཚངས་པར་སྤྱོད་པའི་རྒྱུ་
དག་ཡོངས་སུ་སྤང་བའི་ཕྱིར་དགེ་སློང་རང་ཉིད་མ་བསྲུངས་པར་དུས་ཉིན་མོ་སྤྱོད་ལམ་
གློས་ཕབ་སྟེ་གཉིད་ལོག་པར་མི་བྱའོ། །བྱས་ན་ཉེས་བྱས་སོ། །དགེ་སློང་སྲུང་བ་ནི་
གསུམ་སྟེ་སྒོ་གཅོད་བྱེད་གང་རུང་གིས་སྒོ་བཅད་ཅིང་ཕྱོགས་བཞི་པོ་ཀུན་ནས་བསྐོར་བ་
ནུ་གནས་པ་ཉིད་དང༌། དགེ་སློང་གཞན་ལ་རང་ཉིད་མ་སད་ཀྱི་བར་དུ་སྲུངས་ཤིག་ཅེས་
བསྒོ་སྟེ་དགེ་སློང་གིས་ཀུན་ནས་བསྲུངས་པ་ཉིད་དང༌། ཤམ་ཐབས་ཀྱི་མ་མཐའ་མདུད་
པ་བོར་བའམ་བཅིངས་པ་ཉིད་དོ། །མི་ཚངས་པར་སྤྱོད་པའི་ཕམ་པར་འགྱུར་བ་རྣམ་
པར་འབྱེད་པའོ། །གཉིས་པ་ཕྲན་ཚེགས་ཀྱི་སྐབས་ནས་འབྱུང་བ་ལ་གཉིས། དགག་པའི་
བསླབ་བྱ་དང་། སྒྲུབ་པའི་བསླབ་བྱའོ། །དང་པོ་ནི། གང་དུ་བུད་མེད་ཀྱིས་བརྗོད་པ་དེར་
འགྲོ་བར་མི་བྱའོ། །གང་དུ་མི་མ་ཡིན་པས་གནོད་པའི་ཕྱིར་བརྩལ་བ་དེར་གནས་པར་མི་
བྱའོ། ཞེས་གསུངས་ཏེ། ཁྱིམ་ལ་སོགས་པ་གང་དུ་བུད་མེད་ཀྱིས་འཁྲིག་པ་བསྟེན་པའི་
བསམ་པས་ཚུར་ལ་བརྗོད་པ་སྟེ་འདྲིད་པ་དེར་དགེ་སློང་འགྲོ་བར་མི་བྱའོ། །དགོན་པ་ལ་
སོགས་པ་གང་དུ་མི་མ་ཡིན་པས་འཁྲིག་པ་བསྟེན་པ་ལ་སོགས་པཾ་གནོད་པའི་ཕྱིར་
བརྩལ་བའམ་རྩོལ་ཏུ་འོང་པ་དེར་གནས་པར་མི་བྱ་འདུག་པར་མི་བྱའོ། །གཉིས་པ་ནི།
འདོད་ཆགས་ཤས་ཆེ་བས་འཛག་སྣོད་བཅང་བར་བྱའོ། །རའམ་རི་དྭགས་སམ་བྱི་བའི་
པགས་པ་ལས་སོ། །དྲི་མི་ང་བར་བྱ་བའི་ཕྱིར་བས་བས་བཀྲུ་བ་དང་བསམ་པར་བྱའོ། །
དེའི་དུས་ཀྱི་ཆེད་དུ་གཞན་བྱའོ། །ཧ་ཅང་མང་བས་འདར་བར་གྱུར་ན་ཕྲུ་བླུག་གོ །བྱེ་
མའམ་སའིའོ། །ཟན་ཟ་བ་དང་། མཆོད་རྟེན་ལ་ཕྱག་འཚལ་བའི་ཚེ་ཕོག་ལ་བཀྲུས་ཏེའོ། །
ཞེས་གསུངས་ཏེ། དགེ་སློང་འདོད་ཆགས་ཤས་ཆེ་བས་ཁུ་བ་འཛུག་པའི་སྣོད་རྐྱལ་བུ་
བཅང་བར་བྱའོ། །དེའང་ལུང་ལས། ཆོས་གོས་ཉམས་པར་མི་འགྱུར་བར་བྱ་བའི་ཕྱིར་ཉོན་
མོངས་པ་ཅན་མ་ཡིན་པའི་སེམས་ཀྱིས་འཛག་སྣོད་བཅང་བར་བྱའོ། །ཞེས་གསུངས་སོ། །

འཛག་སྣོད་དེ་རྫས་ཅི་ལས་བྱ་ཞེ་ན། ར་མའམ་རི་དྭགས་སམ་བྱི་བའི་པགས་པ་ལས་སོ། །
ཊི་ཀ་ལས། དེས་ན་བྱི་ལ་དང་ལུག་ལྤགས་ལ་སོགས་པ་ལས་འཛག་སྣོད་བྱས་ན་ཡང་
ཉེས་པ་མེད་དོ། །ཞེས་གསུངས་སོ། །འཛག་སྣོད་དེ་དྲི་མི་ད་བར་ཏེ་དྲི་མི་ཞིམ་པར་མི་
འགྱུར་བར་བྱ་བའི་ཕྱིར་དུ་རོ་བསྐ་བས་ཏེ་ཨ་རུ་ར་ལ་སོགས་པའི་ཕྱེ་མ་གདབ་ཅིང་བཀྲུ་
བ་དང་དེ་ནསཾ་བསྐམ་པར་བྱའོ། །བཀྲུ་བ་དང་བསམ་པ་དེའི་དུས་ཀྱི་ཆེད་དུ་འཛག་སྣོད་
གཉིས་པ་གཞུན་བཅང་བར་བྱའོ། །ཁུ་བ་ཧ་ཅང་མང་བས་འཛག་སྣོད་འདོར་བར་གྱུར་
ཅིང་གཤེར་ན་ཕྲུ་བླུག་གོ །ཕྲུ་ཅི་འདྲ་བ་བླུག་ཅེ་ན། བྱེ་མའམ་སའི་ཕྲུ་བླུག་དགོས་པའོ། །
ཟན་ཟ་བ་དང་མཆོད་རྟེན་ལ་ཕྱག་འཚལ་བའི་ཚེ་འཛིག་སྣོད་དེ་དབང་པོ་ལས་ཕོག་ལ་
དབང་པོ་བཀྲུས་ཏེ་དུས་དེ་གཉིས་སུ་མེད་པར་བྱའོ། །མི་ཚངས་པར་སྤྱོད་པའི་ཕམ་པར་
འགྱུར་བ་ཕྲན་ཚེགས་ཀྱི་སྐབས་སོ། །གསུམ་པ་ཞུ་བའི་སྐབས་ནས་འབྱུང་བ་ལ་བཞི།
གཞིའི་མཚན་ཉིད། དངོས་གཞིའི་རབ་དབྱེ། སྦོམ་པོའི་རབ་དབྱེ། གཞུང་སྔ་ཕྱི་འགལ་
བའི་སྐྱོན་སྤང་བའོ། །དང་པོ་ལ་གཉིས། མཚམས་ལས་འདས་པའི་མཚན་ཉིད་དང༌།
ཉམས་པའི་མཚན་ཉིད་དོ། །དང་པོ་ནི། ཁའི་དང་པོ་ནི་སོ་ཕན་ཆད་དོ། །བཤང་བའི་
ལམ་གྱི་ནི་བུ་གུའི་སྒྲུབས་ཀྱི་མཐའ་ཡན་ཆད་དོ། །ཟག་བྱེད་ཀྱི་ནི་པགས་རིམ་ཡན་ཆད་
དོ། །དེར་ནོར་བུ་བཅུག་པ་ཉིད་ནི་དེའི་མཐའོ། །ཞེས་གསུངས་ཏེ། གང་དུ་ཟག་བྱེད་
བཅུག་ན་ཕམ་པར་འགྱུར་བའི་རྨའི་སྒོ་གསུམ་པོ་དེ་དག་གི་ཕམ་པ་སྐྱེད་པར་བྱེད་པའི་
ཕྱོགས་ཀྱི་དང་པོ་གང་ཡིན་ཞེ་ན། ཁའི་ཕམ་པ་སྐྱེད་པའི་ཕྱོགས་ཀྱི་དང་པོ་ནི་སོ་ཕན་ཆད་
དུ་བཅུག་ན་ཕམ་པ་སྐྱེད་དོ། །བཤང་བའི་ལམ་གྱི་ཕམ་པ་སྐྱེད་པའི་ཕྱོགས་ཀྱི་དང་པོ་ནི་
བཤང་བའི་བུ་གའི་སྦུབས་ཀྱི་མཐའ་ཡན་ཆད་དུ་བཅུག་ན་ཕམ་པ་སྐྱེད་དོ། །དེའང་
འཛུམ་པའི་མཚམས་ལས་འདས་ན་ཕམ་ཞེས་འགྲེལ་ཆུང་ལས་གསུངས། བུད་མེད་ཀྱི་
ཟག་བྱེད་ཀྱི་ཕམ་པ་སྐྱེད་པའི་ཕྱོགས་ཀྱི་དང་པོ་ནི་རྨའི་ཁ་ཤུན་གྱི་པགས་རིམ་ལས་
འདས་ནས་ཤའི་རིམ་པ་ལ་ཐུག་པ་ཡན་ཆད་དུ་བཅུག་ན་ཕམ་པ་སྐྱེད་དོ། །རྨའི་སྒོ་གསུམ་

གྱི་ཕམ་པ་སྐྱེད་པའི་ཕྱོགས་ཀྱི་དང་པོ་དེར་ཕོའི་དབང་པོའི་ཚད་ཅི་ཙམ་བཅུག་ན་ཕམ་
པར་འགྱུར་ཞེ་ན། ཕོའི་ཟག་བྱེད་དེའི་ནོར་བུ་སྟེ་ཕོའི་དབང་པོའི་རྩེ་མོ་མཐེ་བོང་གི་རྣམ་པ་
འདྲ་བ་དེ་བཅུག་པ་ཉིད་ནི་བཅུག་པ་དེའི་མཾཐུའོ། །གཉིས་པ་ནི། ཕྱོགས་ཀྱི་དང་པོ་ཅུང་
ཟད་ཟིན་པ་ཉིད་དང་། ཟིན་པ་ཉིད་དང་། སླངས་པ་ཉིད་དང་། རུལ་བ་ཉིད་དང་།
མྱགས་པ་ཉིད་དང་། སྲོག་ཆགས་དག་གིས་ཟོས་པ་ཉིད་ལྟ་བུ་ནི་ཉམས་པ་ཉིད་དོ། །ཞེས་
གསུངས་ཏེ། ཉམས་པ་དག་ལ་ནི་སྦོམ་པོར་རོ་ཞེས་སྔར་སྨོས་ན་ཉམས་པའི་དབྱེ་བ་ཇི་ལྟ་
བུ་ཡོད་ཅེ་ན། རོའི་རྨའི་སྒོ་གསུམ་ལྟ་བུའི་ཕྱོགས་ཀྱི་ཕམ་པ་སྐྱེད་ནུས་ཀྱི་མཚམས་ཀྱི་དང་
པོ་ཕན་ཆད་རྨའི་སྒོ་གསུམ་གྱི་ནང་སྲེ་མོང་ལ་སོགས་པ་ཕྱིའི་སྲོག་ཆགས་ཀྱིས་ཅུང་ཟད་
ཟིན་པ་ཉིད་དང་། ཕྱིའི་སྲོག་ཆགས་རྣམས་ཀྱིས་ཤས་ཆེར་ཟིན་པ་ཉིད་དང༌། རྨའི་སྒོ་
གསུམ་གྱི་ནང་རླུང་ལ་སོགས་པས་སྐྲངས་རྡོལ་གྱུར་པ་ཉིད་དང༌། རྨའི་སྒོ་གསུམ་གྱི་ནང་
རུལ་བ་ཉིད་དང་ཤ་ཟག་པའི་མྱགས་པ་ཉིད་དང་། རྨའི་སྒོའི་ནང་ཉིད་ནས་དེའི་དྲི་མ་
ལས་སྐྱེས་པའི་སྲོག་ཆགས་དག་གིས་ཟོས་པ་ཉིད་ལྟ་བུ་ནི་རྨའི་སྒོ་རྣམས་ཉམས་པ་ཉིད་
དོ། །དེ་ལྟར་ཁའི་དང་པོ་སོ་ཕན་ཆད་ལ་སོགས་པ་ཕོམ་པ་སྐྱེད་ནུས་ཀྱི་ཕྱོགས་ཀྱི་དང་པོ་
ཉམས་ན་སྦོམ་པོར་འགྱུར་གྱི་ཕྱོགས་ཀྱི་དང་པོ་མ་ཉམས་ན་མཆུ་ལ་སོགས་པ་ཕྱི་རོལ་
ཉམས་ཀྱང་ཕམ་པར་འགྱུར་རོ། །གཉིས་པ་དངོས་གཞིའི་རབ་དབྱེ་ནི། བགྲོད་པར་བྱ་བ་
ཕྱེད་བཅད་པ་ཉིད་ལ་ཡང་ན་སྨད་པ་མེད་དོ། །བསྟེན་པར་བྱ་བའི་དབུས་བྱེ་བའི་
མཚམས་འབྱོར་བ་མི་མངོན་པ་ལ་ཡང་ངོ་། །མངོན་པ་ལ་ནི་ཚིགས་འོག་མར་རོ། །ཞེས་
གསུངས་ཏེ། ལུས་ཉམས་པ་ཉིད་ཡིན་ཡང་རྨའི་སྒོ་ཉམས་པར་མི་འགྱུར་བར་བསྟན་པ་ནི།
བགྲོད་པར་བྱ་བ་ཕོ་མོ་མ་ནིང་གི་ལུས་ལྟེ་བའི་ཕྱོགས་ལ་སོགས་པ་ནས་ཕྱེད་དུ་བཅད་པ་
ཉིད་ཀྱི་རྨའི་སྒོ་གང་རུང་དུ་ཟག་བྱེད་བཅུག་པ་ལ་ཡང་ལྟུང་བ་ན་སྨད་པ་མེད་དེ་ཕམ་པ་
སྐྱེད་དོ། །སྐྱེས་པ་དང་བུད་མེད་སོགས་ཀྱི་ལུས་ཕྱེད་དུ་གཤགས་པ་ལས་བསྟེན་པར་བྱ་
བའི་གནས་ཁ་དང་བཤང་ལམ་དང་མོའི་དབང་པོའི་དབུས་ཀྱང་ཕྱེད་ཚལ་དུ་གས་པའམཾ

ཡང་ན་ལམ་གསུམ་པོ་ཁོ་ནའི་དབུས་ཕྱེད་ཚལ་དུ་གས་པ་ལ་སོགས་པས་ཕྱེ་བའི་
མཚམས་བདེ་བ་ཉམས་སུ་མྱོང་བ་ལ་མི་གནོད་པའི་ཚུལ་དུ་སླར་འབྱོར་བ་སྦྱར་མཚམས་
མི་མངོན་པ་ལུ་ཡང་ངོ་སྟེ་བཅུག་རེག་ཉམས་སུ་མྱོང་བར་བྱས་ན་ན་སྨད་པ་མེད་པའོ། །
སྦྱར་མཚམས་མངོན་པ་ལ་སྤྱད་ན་ནི་ལྟུང་བའི་ཚིགས་འོག་མར་སྦོམ་པོར་འགྱུར་རོ། །
གསུམ་པ་སྦོམ་པོའི་རབ་དབྱེ་ནི། སྦོམ་པོའི་དབང་དུ་བྱས་པ་ནི་ཕག་ལ་སོགས་པ་བཙོས་
པ་སྤུ་མེད་པ་དག་ལའོ། །མགོ་བཅད་པའི་ཁར་རོ། །བསྟེན་པར་བྱ་བ་དང་སྟེན་པར་བྱེད་
པ་ལུས་ལས་ཐ་དད་པར་བྱས་པ་གཉིས་ཀྱིའོ། །གཞན་པ་གཉིས་ཀྱང་གཞན་གྱི་གཉིས་
དང་གཞན་དུ་སྦྱོར་བར་བྱེད་ནའོ། །གཞན་པའི་བུ་ག་ལུས་ལས་བཅད་པ་ལ་ཡང་ངོ་། །
བསྟེན་པར་བྱ་བ་མ་ནིང་མོ་སྒྲུབས་མེད་པ་ལ་ཡང་ངོ་། །མཆུ་གཉིས་ལའོ། །ཕྱི་རོལ་གྱི་
མཚམས་ལ་ཐུག་པར་རོ། །སྣོད་དུའོ། །བལྟབས་པ་དང་མི་རེག་པར་འཛུད་པ་གཉིས་སོ། །
ཞེས་གསུངས་ཏེ། སྦོམ་པོའི་དབང་དུ་བྱས་པ་ནི་འདི་མན་ཆད་ནས་མཐའ་ཉིད་བརྗོད་པ་
ཞེས་པ་ཡན་ཆད་ཡིན་ཏེ། དེ་ཡང་ཕག་དང་སྤྲེའུ་དང་བ་ལང་ལ་སོགས་པ་མེ་ལ་སོགས་
པས་བཙོས་པ་སྤུ་མེད་པར་གྱུར་པ་དེ་དག་ལ་རྨའི་སྒོ་དག་ཏུ་འཁྲིག་པ་སྤྱོད་ན་སྦོམ་པོའོ། །
ཕམ་པ་མི་སྐྱེད་པའི་རྒྱུ་མཚན་ནི་ལུས་སྤྱི་བཙོས་པས་བྱེ་བྲག་རྨའི་སྒོ་ཡང་ཚོས་ཏེ་ཉམས་
པའི་དབང་དུ་བྱས་པའོ། །སྤུ་མེད་པ་དག་ལ་ཞེས་སྨོས་པ་ནི་མིའི་པགས་པ་ཉིད་དང་འདྲ་
བའི་ཕྱིར་ཕམ་པའི་ཁ་ན་མ་ཐོ་བ་ཉིད་དུ་འགྱུར་རོ་སྙམ་པའི་དོགས་པ་བསལ་བའོ། །རོ་
རྐེད་པར་བཅད་པའི་ཁར་རྩོལ་ན་ཕམ་པར་འགྱུར་ཡང་མི་ཚངས་པར་སྤྱོད་པའི་བསམ་
པས་མགོ་བཅད་པའི་ཁར་འཛུད་པར་བྱེད་ན་སྦོམ་པོར་འགྱུར་རོ། །མགོ་བཅད་པའི་
ལུས་ཀྱི་བཤང་ལམ་དང་ཟག་བྱེད་དུ་འཛུད་ན་ནི་ཕམ་པར་འགྱུར་རོ། །བསྟེན་པར་བྱ་བ་
དང་ཞེས་པ་ལ་སོགས་པའི་མདོ་འདིས་ནི་བསྟེན་བྱ་དང་སྟེན་བྱེད་གཉིས་ཀའམ་གང་རུང་
རེ་ལྟུང་བ་འབྱིན་པ་པོ་རང་གི་ལུས་ལ་བསྟེན་པའི་དབང་དུ་བྱས་པའི་སྦོམ་པོ་རིགས་
གཉིས་དངོས་སུ་བསྟན་ཏེ། དེ་གཉིས་ཀྱི་དང་པོ་བསྟེན་པར་བྱ་བ་ལུས་ལས་ཐ་དད་དུ་

བྱས་ཏེ་སྦྱོར་བའི་སྦོམ་པོ་ནི། གཞན་གྱི་བསྟེན་བྱ་ལམ་གསུམ་གང་རུང་ལུས་ལས་བཅད་
པའམ་བཀོལ་བ་དེ་དགེ་སློང་རང་གི་སྟེན་བྱེད་ཕོ་དབང་ལུས་ལས་མ་བཅད་པ་ལ་སྦྱོར་ན་
སྦོམ་པོ་དང༌། བསྙེན་རྫོགས་རང་གི་བསྟེན་བྱ་ལམ་གཉིས་ལུས་ལས་བཀོལ་བ་ཉིད་རང་
ངམ་གཞན་གྱི་སྟེན་བྱེད་ལུས་ལས་མ་བཅད་པ་ལ་སྦྱོར་ན་སྦོམ་པོ་སྟེ། དེ་དག་བསྟེན་བྱ་
ལུས་ལས་བཀོལ་བ་དེ་སྟེན་བྱེད་ལུས་ལས་མ་བཀོལ་བ་ལ་སྦྱོར་བའི་སྦོམ་པོར་རིགས་
གཅིག་པ་དང་། གཉིས་པ་སྟེན་པར་བྱེད་པ་ལུས་ལས་ཐ་དད་པར་བྱས་པ་སྦྱོར་བའི་སྦོམ་
པོ་ནི་སྐྱེས་པ་གཞན་གྱི་སྟེན་བྱེད་ལུས་ལས་བཅད་པ་དེ་བསྙེན་རྫོགས་རང་གི་བསྟེན་བྱ་
ལུས་ལས་མ་བཀོལ་བ་ལ་སྦྱོར་ན་སྦོམ་པོ་དང་། དགེ་སློང་རང་གི་སྟེན་བྱེད་ལུས་ལས་
བཅད་པ་དེ་རང་ངམ་གཞན་གྱི་བསྟེན་བྱ་ལུས་ལས་མ་བཀོལ་བ་ལ་སྦྱོར་ན་སྦོམ་པོ་སྟེ་དེ་
དག་སྟེན་བྱེད་ལུས་ལས་བཀོལ་བ་དེ་བསྟེན་བྱ་ལུས་ལས་མ་བཀོལ་བ་ལ་སྦྱོར་བའི་སྦོམ་
པོར་རིགས་གཅིག་པའོ། །དེ་ལྟར་གཅིག་བཀོལ་གཅིག་མ་བཀོལ་གྱི་མུ་དེ་གཉིས་ཀྱི་ལྟུང་
བ་སྦོམ་པོའོ། །གང་ཞིག་རང་ལུས་ཀྱི་ཆ་ལ་བསྟེན་པའི་བསྟེན་བྱ་སྟེན་བྱེད་གཉིས་ཀ་
བཀོལ་ཏེ་སྦྱོར་བའི་སྦོམ་པོ་ནི་མདོ་འདིས་མཚོན་ནས་བསྟན་པའོ། །གཞན་པ་གཉིས་
ཀྱང་ལ་སོགས་པའི་མདོ་འདིས་གཞན་ཁོ་ནའི་ལུས་ཀྱི་ཆ་ཕན་ཚུན་སྦྱོར་བའི་སྦོམ་པོའི་
རིགས་གཉིས་དངོས་སུ་བསྟན་ཏེ། དེ་ཡང་བསྟེན་བྱ་དང་སྟེན་བྱེད་གཅིག་བཀོལ་གཅིག་
མ་བཀོལ་གྱི་མུ་ལས་གཞན་པ་སྟེ་གཉིས་ཀ་བཀོལ་བའི་མུ་དང་གཉིས་ཀ་མ་བཀོལ་བའི་
མུ་གཉིས་ཀྱང་ལྟུང་བ་འབྱིན་པ་པོ་རང་ལས་གཞན་གྱི་བསྟེན་བྱ་སྟེན་བྱེད་གཉིས་དང་
དེའང་རྨ་དང་རྨ་སྦྱོར་བ་ལྟ་བུ་རིགས་མཐུན་ལས་གཞན་པོའི་དབང་པོ་དང་མོའི་ཟག་བྱེད་
ལྟ་བུ་རིགས་མི་མཐུན་པའི་བསྟེན་བྱ་སྟེན་བྱེད་ཕན་ཚུན་དུ་སྦྱོར་བར་བྱེད་ན་སྦོམ་པོའོ། །
དེའང་བསྟེན་བྱ་སྟེན་བྱེད་གཉིས་ཀ་བཀོལ་བའི་མུ་ནི། སྐྱེས་པ་གཞན་གྱི་སྟེན་བྱེད་བཅད་
པ་ཉིད་གཞན་གང་ཡང་རུང་བའི་བསྟེན་བྱ་ལུས་ལས་བཀོལ་བ་ལ་དགེ་སློང་གིས་སྦྱོར་ན་
སྦོམ་པོའོ། །གཉིས་ཀ་མ་བཀོལ་བའི་མུ་ནི། དུད་འགྲོ་ཕོ་མོ་དགེ་སློང་གིས་སྤྱོད་པ་ལྟ་བུའོ། །

གཞན་གྱི་བསྟེན་བྱ་བཀོལ་བ་སྟེན་བྱེད་མ་བཀོལ་བར་དང་། སྟེན་བྱེད་བཀོལ་བ་བསྟེན་
བྱ་མ་བཀོལ་བར་སྦྱོར་བའི་མུ་གཉིས་ཀྱི་སྦོམ་པོ་གཉིས་ཀྱང་མདོ་འདིས་མཚོན་ནས་
བསྟན་པའོ། །དེ་ལྟར་ན་མདོ་ཚིགས་སྔ་ཕྱི་གཉིས་པོ་དེས་བསྟེན་བྱ་དང་སྟེན་བྱེད་བཀོལ་
མ་བཀོལ་གྱི་མུ་བཞི་དངོས་སུ་བསྟན་ཅིང་སྦོམ་པོའི་རིགས་བདུན་དངོས་དང་ཤུགས་ཀྱི་
སྒོ་ནས་བསྟན་ཏོ། །བདུན་པོ་དེ་རྣམས་གང་གི་སེལ་བ་ཡིན་ཞེ་ན། སྟེན་བྱེད་ལུས་ལས་ཐ་
དད་དུ་བྱས་པ་ཐམས་ཅད་ལ་ཡན་ལག་རྒྱུད་དུ་གཏོགས་པའི་སེལ་བ་ཡིན་ལ། བསྟེན་བྱ་
ལུས་ལས་ཐ་དད་དུ་བྱས་པ་ཐམས་ཅད་ནི་མཚན་བསྟེན་རུང་གི་སེལ་བ་ཡིན་ནོ། །གཉིས་
ཀ་ལུས་ལས་ཐ་དད་པར་བྱས་ཏེ་སྦྱོར་བ་ལྟ་བུ་ལ་ཡན་ལག་རྒྱུད་དུ་གཏོགས་པ་དང་
མཚན་བསྟེན་རུང་དང་མཐར་ཐུག་བདེ་བ་ཉམས་མྱོང་སྟེ་ཡན་ལག་གསུམ་མི་ཚང་ཡང་
སྦོམ་པོ་བསྐྱེད་པ་ནི་བཅས་པའི་དབང་གིས་ཏེ། ལུང་ཞུ་བ་ལས། གཉིས་ཀ་བཅད་དེ་
འཛུད་པར་བྱེད་ན་ལྟུང་བ་ཅིར་འགྱུར། ཉེས་པ་སྦོམ་པོར་འགྱུར་རོ། །ཞེས་གསུངས་པའི་
ཕྱིར་རོ། །རྨའི་སྒོ་གསུམ་ལས་གཞན་པའི་བུ་ག་མཚོན་གྱིས་དྲལ་བ་ལ་སོགས་པའི་
བཅོས་མ་དང་མིག་ལ་སོགས་པ་དང་པོ་ནས་དོད་པ་དག་ལུས་ལས་བཅུད་པ་དང་མ་
བཅད་པ་ལ་ཡང་ངོ་སྟེ་དེར་འཛུད་པ་སྦོམ་པོའོ། །བསྟེན་པར་བྱ་བ་མ་ནིང་མོ་ཕོའི་དབང་
པོ་ཤོང་བའི་སྲུབས་མེད་པ་ཉིད་ཀྱི་བུ་ག་ལུས་ལས་བཅད་པ་དང་མ་བཅད་པ་ལ་ཡང་ངོ་
སྟེ་སྦོམ་པོའོ། །མི་ཚངས་པར་སྤྱོད་འདོད་ཀྱིས་ཁའི་མཆུ་གཉིས་ལ་ཕོ་མཚན་གྱིས་རེག་ན་
སྦོམ་པོའོ། །མཆུ་གཉིས་ཕན་ཆད་ནས་སོའི་ཕྱི་རོལ་གྱི་མཚམས་ལ་ཐུག་པར་གྱུར་པ་ཚུན་
ཆད་དུ་ཕན་ཚུན་རྩོལ་བའམ་འཁུར་བར་རྩོལ་ན་སྦོམ་པོར་རོ། །འཛག་སྣོད་དུ་འདོད་
ཆགས་ཀྱི་སེམས་ཀྱིས་འཛུད་ན་སྦོམ་པོའོ། །ནོར་བུ་མི་ནུབ་པའི་ཕྱིར་ཕོའི་དབང་པོ་རྐེད་
པ་ནས་བལྟབས་ཏེ་འཛུད་པ་དང་ཕོ་མཚན་རས་ལ་སོགས་པས་དཀྲིས་པའམ་མོ་མཚན་
རས་ལ་སོགས་པས་གཡོགས་པས་ཟོག་བྱེད་གཉིས་ཕན་ཚུན་མི་རེག་པར་འཛུད་པ་སྟེ་དེ་
གཉིས་ལ་སྦོམ་པོ་གཉིས་སོ། །བཞི་པ་གཞུང་སྔ་ཕྱི་འགལ་བ་སྤང་བ་ནི། མཐའ་ཉིད་

བརྗོད་པའི་གཡོགས་མ་དེ་ནི་བསྒྲིབས་པ་སྟེ། དེས་གཡོགས་པ་ཐམས་ཅད་ཀྱིས་ཐམས་
ཅད་དུ་རེག་པར་མི་འགྱུར་བ་མ་ཡིན་ནོ། །གཞན་གྱིས་གཡོགས་པ་ཉིད་ནི་མི་རེག་པར་
འཛུད་པས་རྣམ་པར་བཤད་པ་ཡིན་ནོ། །ཞེས་གསུངས་ཏེ། གལ་ཏེ་མི་རེག་པར་འཛུད་
པ་སྦོམ་པོ་ཡིན་ན་གོང་དུ་རྣམ་འབྱེད་ལས་སྟེན་པར་བྱེད་པ་དང་བསྟེན་པར་བྱ་བ་
གཡོགས་མ་ཅན་ཉིད་ལ་ནི་ན་སྨད་པ་མེད་དོ་ཞེས་པ་དང་འགལ་ལོ་ཞེ་ན། སྐྱོན་མེད་དེ།
རྣམ་འབྱེད་ལས་མཐའ་ཕམ་པ་ཉིད་དུ་བརྗོད་པའི་གཡོགས་མ་དེ་ནི་བདེ་བ་ཉམས་སུ་
མྱོང་བ་ལ་མི་གནོད་པའི་བསྒྲིབས་པ་ཙམ་པོ་སྟེ། བསྒྲིབས་པ་ཙམ་པོ་དེས་གཡོགས་པ་ལ་
རྩོལ་བྱེད་ཡན་ལག་གི་ཆ་ཐམས་ཅད་ཀྱིས་བརྩལ་བྱ་ཡུལ་གྱི་ཆ་ཐམས་ཅད་དུ་དྲོད་དང་
ལྡན་པར་རེག་པ་ཉམས་སུ་མྱོང་བར་མི་འགྱུར་བ་མ་ཡིན་ནོ། །དེ་ལྟར་ལུང་ཞུ་བ་ལས།
སེང་རས་སམ་གོས་སྲབ་མོ་དག་གིས་དཀྲིས་ཏེ་བཅུག་ན་ཅིར་འགྱུར། མཐར་འགྱུར་རོ། །
ཞེས་གསུངས་སོ། །དེ་ལྟར་ལུང་རྣམ་འབྱེད་དུ་མཐའ་ཉིད་བརྗོད་པ་ལས་གཞན་ལུང་ཞུ་
བ་ལས་སྦོམ་པོར་བརྗོད་པ་ཕྱིང་བ་ལ་སོགས་པ་སྡུག་པོ་གཞན་གྱིས་གཡོགས་པ་ཉིད་ནི་
གོས་འཐུག་པོས་གཡོགས་པས་མི་རེག་པར་འཛུད་པས་སྦོམ་པོར་རྣམ་པར་བཤད་དེ་
གསུངས་པ་ཡིན་ནོ། །དེ་ལྟར་ཡང་ལུང་ཞུ་བ་ལས། དགེ་སློང་གིས་ཕྱིང་བའམ་གྲོ་ག་སྟུག་
པོས་དཀྲིས་ཏེ་བཅུག་ན་ཅིར་འགྱུར། སྦོམ་པོར་འགྱུར་རོ། །ཞེས་གསུངས་སོ། །ཕམ་
པར་འགྱུར་བ་དང་པོ་ཞུ་བའི་སྐབས་སོ། །བཞི་པ་འདུལ་བྱེད་ཀྱི་སྐབས་ནས་འབྱུང་བ་ལ་
གསུམ། ལྟུང་བ་རྣམ་གཞག ལྟུང་མེད། བསླབ་བྱའོ། །དང་པོ་ལ་གསུམ་ལས། དང་པོ་
ཐུན་མོང་པ་རྟེན་གྱི་མཚན་ཉིད་ནི། དགེ་སློང་གི་དངོས་པོར་མི་ཤེས་ན་རང་བཞིན་ལས་
ཉམས་པ་ཡིན་ནོ། །ཞེས་གསུངས་ཏེ། ཤེས་པ་རང་བཞིན་དུ་གནས་པ་ལས་ཉམས་པ་ལ་
ལྟུང་མེད་དུ་གསུངས་ན། རང་བཞིན་ཉམས་པའི་ངོ་བོ་གང་ཞེ་ན། དགེ་སློང་ཤེས་པ་རང་
བཞིན་དུ་མི་གནས་པ་དང་གནས་པ་འདྲེས་མར་གནས་པའི་སྨྱོ་བའམ། ཤེས་པ་རང་
བཞིན་དུ་མི་གནས་པ་རྒྱུན་ཆགས་སུ་ཡོད་པའི་སེམས་འཁྲུགས་པའམ། རིམས་ཀྱི་ཚད་
291

པས་སེམས་སྨྱོ་བ་ལྟ་བུ་ཚོར་བས་གཟིར་བ་སྟེ་གང་རུང་གིས་བདག་དགེ་སློང་ངོ་སྙམ་དུ་
བདག་ཉིད་དགེ་སློང་གི་དངོས་པོར་བདག་ཉིད་ཀྱིས་མི་ཤེས་ཤིང་མི་དྲན་ན་ཤེས་པ་རང་
བཞིན་དུ་གནས་པ་ལས་ཉམས་པ་ཡིན་ནོ། །དེ་ལ་ལྟུང་བ་གང་ཡང་མི་འབྱུང་བས་ལྟུང་
བ་འབྱུང་བའི་རྟེན་ཤེས་པ་རང་བཞིན་དུ་གནས་པ་ཞིག་དགོས་ཞེས་བསྟན་ཏོ། །གཉིས་
པ་སེལ་བ་དོགས་གཅོད་དང་བཅས་པ་ནི། ཉམས་པ་ནི་གཉིས་ཏེ་ནང་དང་ཕྱི་རོལ་ཏོ། །
བསྟེན་པའི་ཕྱིར་གཞན་ལ་ཁས་བླངས་པ་ན་བསླབ་པ་འཁྲུགས་པ་ཉིད་དོ། །དེ་ལ་དེ་ཡང་
སྦྱིན་པར་བྱ་བ་ཉིད་དོ། །དེ་ནི་དགེ་སློང་གི་སྦོམ་པོའོ། །མ་ཆུད་ན་ཡང་ངོ༌། །ཆུད་པར་བྱ་
བའི་ཕྱིར་རྨ་ཉེད་ན་ཡང་ངོ་། །སྐྱག་པ་དང་ངོ་ཚ་བས་ཀུན་ཏུ་འདོད་ཆགས་མ་སྐྱེས་ནའོ། །
ཡན་ལག་གི་རྣམ་པ་རྡོལ་བའི་ཕྱིར་རོ་མ་མྱོང་ན་ཡང་ངོ་། །ལས་སུ་མི་རུང་བ་བཅུག་ནའོ། །
ལག་པས་ལག་པར་དང་། རྐང་པས་རྐང་པར་དང་། ཚིགས་ཀྱིས་ཚིགས་སུ་དང་།
འདོམས་ཀྱིས་འདོམས་སུ་ལྟ་བུར་མི་རུང་ནའོ། །སྤྲད་པའི་གཡོ་བ་ཉིད་ཙམ་ལའོ། །ཤིང་
དང་བ་སོ་དང་རྡོ་བ་དང་གོས་ལས་བུ་མོའི་གཟུགས་བྱས་པ་ལ་བརྩལ་བ་ན་གལ་ཏེ་
དབང་པོ་ཙམ་དོད་ནའོ། །ཡན་ལག་ཐམས་ཅད་དུ་རེག་པ་སྟེར་ན་དངོས་གཞིའོ། །
བསྟེན་པའི་དོན་དུ་རྩོལ་བས་ཡན་ལག་གི་རྣམ་པར་རྐང་པ་འཛུད་ནའོ། །བསྟེན་པར་བྱ་
བ་ལ་ཡན་ལག་གི་རྣམ་པས་དེ་ཙམ་ལ་གཞོལ་བས་ཕྱི་རོལ་ཏུ་རེག་ནའོ། །བསྟེན་པའི་
ཕྱིར་གཞན་ལ་བསྒོ་ནའོ། །ཞེས་གསུངས་ཏེ། ཉམས་པ་དག་ལ་ནི་སྦོམ་པོར་རོ་ཞེས་སྔར་
སྨོས་ན་ཉམས་པ་ནི་གཉིས་ཏེ་རྨའི་ནང་འབའ་ཞིག་ཉམས་པ་དང་ནང་ནས་བརྩམས་ཏེ་
ཕྱི་རོལ་ཏོ་ཞེས་ཕྱི་རོལ་ཡང་ཉམས་པའོ། །དགེ་སློབ་མས་རང་ལ་གཞན་གྱིས་འཁྲིག་པ་
བསྟེན་པའི་ཕྱིར་བརྗོད་པ་ན་གཞན་སྐྱེས་པ་འཁྲིག་པ་བསྟེན་ནུས་ལ་རུང་ངོ་ཞེས་འཁྲིག་
པ་སྤྱོད་པར་ཁས་བླངས་པ་ན་དགེ་སློབ་མའི་བསླབ་པ་བཅུ་གཉིས་པོ་རྣམས་འཁྲུགས་པ་
ཉིད་དེ་མེད་པར་གྱུར་པ་ཉིད་དོ། །དེའང་རྩ་བའི་ཆོས་དྲུག་ལ་སོགས་པ་རྣམས་གཙོ་བོར་
མི་ཚངས་སྤྱོད་ཀྱི་རྒྱུར་འགྲོ་བ་འགོག་པའི་བསླབ་བྱ་ཡིན་པས་མི་ཚངས་པར་སྤྱད་པར

ཁས་བླངས་ན་འཁྲུགས་པ་ཉིད་ཡིན་གྱི་མ་བྱིན་ལེན་པ་ལ་སོགས་པ་ཕམ་པ་གཞན་
གསུམ་བྱེད་པར་ཁས་བླངས་པས་ནི་མི་འཁྲུགས་སོ། །མི་ཚངས་པར་སྤྱོད་པ་ཁས་བླངས་
པས་སྔར་བླངས་པ་དགེ་ཚུལ་མའི་བསླབ་པ་ནི་འཁྲུགས་པ་མ་ཡིན་ནོ། །བསླབ་པ་
འཁྲུགས་པ་ཉིད་དེ་ལ་དགེ་སློབ་མའི་བསླབ་པ་དེ་ཡང་བསྐྱར་ཏེ་སྦྱིན་པར་བྱ་བ་ཉིད་དོ། །
དེ་ལྟར་ལུང་ལས། བཅོམ་ལྡན་འདས་ཀྱིས་བཀའ་བསྩལ་པ། བསླབ་པ་འཁྲུགས་པ་ཡང་
དབོག་པར་བྱ་སྟེ། ཉེས་བྱས་ཀྱི་ལྟུང་བར་འགྱུར་རོ། །ཞེས་གསུངས་སོ། །ལོ་གཉིས་སུ་
བསྡད་པ་ནི་ཁྲིམས་ཕྱི་མ་ཕོག་པ་ནས་བརྩིའོ་ཞེས་འགྲེལ་ཆུང་ལས་གསུངས་སོ། །འཁྲིག་
པ་བསྟེན་པའི་ཕྱིར་གཞན་ལ་ཁས་བླངས་པ་དེ་ནི་དགེ་སློང་གི་ལྟུང་བ་སྦོམ་པོའོ། །དེ་
ཡང་སྦྱོར་བ་ངག་ཏུ་སྨྲས་པའི་སྦོམ་པོའོ། །བསྟེན་པར་བྱ་བར་སྟེན་པར་བྱེད་པ་མ་ཆུད་ན་
ཡང་སྦྱོར་བའི་རྣམ་པའི་སྦོམ་པོ་འབྱུང་ངོ༌། །ཟག་བྱེད་དུ་ཟག་བྱེད་ཆུད་པར་བྱ་བའི་ཕྱིར་
ལག་པས་རྨ་ཉེད་ན་ཡང་སྦོམ་པོ་འབྱུང་ངོ༌། །ཉེད་ནི་མཉེ་ཞེས་པའི་ད་ལྟ་བའི་ཚིག་གོ ། །
སྐྲག་པ་དང་ངོ་ཚ་བས་ཀུན་དུ་འདོད་ཆགས་མ་སྐྱེས་ཏེ་བདེ་བ་ཉམས་སུ་མ་མྱོང་ན་སྦོམ་
པོའོ། །དེ་ལྟར་ཊི་ཀ་ལསཾ། འདི་ལྟར་སྐྱག་པ་དང་ངོ་ཚ་བས་ཀུན་ཏུ་འདོད་ཆགས་མི་སྐྱེ་
བས་དེས་ན་ཉམས་སུ་མྱོང་བ་མེད་པར་བཅུག་པ་ལ་སྦོམ་པོར་འགྱུར་རོ། །ཞེས་སོ། །དེ་
དག་ནི་སྔོན་དགེ་སློང་ཞིག་གིས་ཀླུ་མིའི་བུ་མོར་སྤྲུལ་བའི་རྨའི་སྒོར་དབང་པོ་བཅུག་པ་ན་
དེ་སྦྲུལ་རིང་པོར་གྱུར་ནས་དེ་ལ་འཇིགས་ཤིང་སྐྲག་པ་ལྟ་བུ་དང༌། ཡང་དགེ་སློང་ཞིག་
འདོད་ཆགས་ཀྱིས་གཟིར་བ་ན་མའི་དྲུང་དུ་སོང་སྟེ། བདག་འདོད་ཆགས་ཀྱིས་གཟིར་ཏོ་
ཞེས་སྨྲས་པ་དང༌། མས་ཁྱོད་འདི་ཉིད་ནས་བྱུང་བ་ཡིན་གྱིས། ད་ཡང་འདི་ཉིད་དུ་ཆུག་
ཅིག་ཅེས་སྨྲས། བུས་མའི་རྨར་དབང་པོ་བཅུག་པ་ན་ངོ་ཚ་བར་གྱུར་པ་སྟེ། དེ་ལྟ་བུའི་བྱུང་
བ་ལས་འདི་གཉིས་བཅས་སོ། །ཡན་ལག་གི་རྣམ་པ་ལ་ཟ་ཕྲུག་ཆེ་བའི་པགས་ནད་གླང་
ཤུ་ལ་སོགས་པ་རྡོལ་བའི་ཕྱིར་འདོད་ཆགས་ཀྱི་རོ་མ་མྱོང་ན་ཡང་ངོ་ཞེས་སྦོམ་པོའོ་ཞེས་
པའོ། །བདེ་བའི་རོ་ཚུལ་བཞིན་ཉམས་སུ་མྱོང་ན་ཕམ་པར་འགྱུར་རོ། །ཡན་ལག་གི་རྣམ་

པ་ལས་སུ་མི་རུང་བ་བཅུག་ན་སྦོམ་པོའོ། །དེའང་འཁྲིག་པའི་འདོད་ཆགས་ཀྱི་རོ་ཉམས་
སུ་མ་མྱོང་ན་སྟེ། ཉམས་སུ་མྱོང་བ་ནི་ལས་སུ་རུང་བ་ལ་རག་ལས་པའི་ཕྱིར་རོ། །མི་རུང་
བ་ཉིད་ལ་ན་སྨད་དོ་ཞེས་སྨོས་ན་དེ་ནི་ཇི་ལྟ་བུ་ཞེ་ན། བགྲོད་པར་བྱེད་པའི་ལག་པས་
བགྲོད་པར་བྱ་བའི་ལག་པར་སྤྱད་དུ་མི་རུང་བ་དང༌། དེ་བཞིན་དུ་རྐང་པས་རྐང་པར་
དང༌། ཚིགས་ཀྱིས་ཚིགས་སུ་དང་། འདོམས་ཀྱིས་འདོམས་སུ་འཇུག་པར་མི་རུང་བ་ལྟ་
བུར་བསྟེན་དུ་མི་རུང་ན་སྦོམ་པོའོ། །ཊི་ཀ་ལས། དེ་དག་མི་རུང་བ་ཉིད་ཀྱིས་ན་བསྟེན་
པར་བྱ་བ་ཡང་མི་རུང་བ་ཉིད་དུ་མངོན་ཏེ། ཞེས་དང་། གཟུང་དུ་མི་རུང་བ་ཉིད་ནི་རེག་པ་
ལ་སོགས་པ་འཁྲིག་པའི་མཐར་ཐུག་པ་ཐམས་ཅད་ལ་ཡང་རོ་ཡོངས་སུ་རྫོགས་པར་མི་
མྱོང་བ་ཡིན་ནོ། །ཞེས་གསུངས་སོ། །གཞན་གྱིས་མཐུས་བརྩལ་བ་ན་ཟག་བྱེད་གཉིས་
སྤྲད་པའི་རོ་རྫོགས་པར་ཉམས་སུ་མ་མྱོང་ཞིང་ཅུང་ཟད་སེམས་གཡོ་བ་ཉིད་ཙམ་ལ་སྦོམ་
པོའོ། །དེའང་སྔོན་དགེ་སློང་ཉལ་བ་ལ་བུད་མེད་ཀྱིས་འཁྲིག་པ་བྱས་ཏེ་དགེ་སློང་འགྱོད་
པ་དང་། དགེ་སློང་ཁྱོད་ཀྱིས་དགའ་བ་ཚོར་རམ། མ་འཚལ་ཏེ། གཡོས་པ་ཙམ་དུ་གྱུར་ཏོ། །
གཉིད་ཀྱིས་ལོག་པ་སྤྱད་པའི་གཡོ་བ་ཙམ་ཉིད་ལ་ཕམ་པའི་ཉེས་པ་མེད་དེ་སྦོམ་པོའོ། །
ཞེས་བཅས་སོ། །ཤིང་དང་བ་སོ་དང་རྡོ་བ་དང་། གོས་ལས་བུ་མོའི་གཟུགས་བྱས་པ་ལ་
བརྩལ་བ་ན་གལ་ཏེ་ནང་ན་གནས་པའི་འདྲེ་ལ་སོགས་པས་མོའི་དབང་པོ་ཙམ་དོད་ཅིང་
དེར་བཅུག་ན་སྦོམ་པོའོ། །དེ་ལ་བརྩལ་བ་ན་ནང་ན་གནས་པའི་འདྲེ་ལ་སོགས་པས་རྐང་
ལག་ལ་སོགས་པ་ཡན་ལག་ཐམས་ཅད་དུ་རེག་པ་སྟེར་ན་བགྲོད་པར་བྱ་བ་རྫོགས་པའི་
ཕྱིར་ན་དངོས་གཞིའོ། །དེ་ནི་སྔོན་དགེ་སློང་ཞིག་གིས་ཤིང་ལས་བྱས་པའི་བུད་མེད་ཀྱི་
གཟུགས་བརྙན་ལེགས་པ་ཞིག་མཐོང་ནས་ཆགས་ཏེ་དབང་པོ་རྨ་ཁར་བཙུགས་པ་ན་མོ་
མཚན་དོད་པས། དབང་པོ་ཙམ་དོད་ན་སྦོམ་པོའོ། །ཡན་ལག་ཐམས་ཅད་དུ་རེག་པ་སྟེར་
ན་དངོས་གཞིའོ་ཞེས་བཅས་སོ། །འཁྲིག་པ་བསྟེན་པའི་དོན་དུ་བུད་མེད་ལ་རྩོལ་བས་ཏེ་
རྩོལ་བའི་དགེ་སློང་གིས་ཡན་ལག་གི་རྣམ་པར་ཏེ་མོའི་དབང་པོར་རྐང་པ་འཛུད་ན་སྦོམ་

པོའོ། །དེ་ནི་སྔོན་ཡི་དྭགས་མོ་ཞིག་གིས་དགེ་སློང་ལ། ཚུར་བྱོན་ཟེར་བ་དང་། སོང་ནས་
དགེ་སློང་གིས་དབང་པོ་རྨ་ཁར་བཙུགས་པ་ན། དེའི་མོ་མཚན་ཆེར་གྱུར་པ་དེར་དགེ་སློང་
གིས་རྐང་པ་བཅུག་པ་ལས་འདི་བཅས་སོ། །ཊི་ཀ་ལས། ཁ་དང་བཤང་བའི་ལམ་དག་ཏུ་
ཡང་ཐམས་ཅད་དུ་དེ་བཞིན་ནོ། །ཞེས་སོ། །བསྟེན་པར་བྱ་བ་མོའི་དབང་པོ་སོགས་རྨའི་
སྒོ་ལ་པོའི་ཡན་ལག་གི་རྣམ་པས་ཕྱི་རོལ་ཏུ་རེག་པ་དེ་ཙམ་ལ་སེམས་གཞོལ་བས་ཕྱི་
རོལ་ཏུ་རེག་ན་སྦོམ་པོའོ། །ཚུར་ཤོག་བདག་ཅག་གཉིས་མི་ཚངས་པར་སྤྱོད་དོ་ཞེའམཾ།
སོང་ལ་མི་ཚངས་པར་སྤྱོད་ཅིག་ཅེས་འཁྲིག་པ་བསྟེན་པའི་ཕྱིར་གཞན་ལ་བསྒོ་ན་སྦོམ་
པོའོ། །དེ་ལས་སྔ་མ་ནི་དེ་ལྟར་སྨྲ་བ་སྦྱོར་བའི་ཚེ་ན་སྦོམ་པོ་དང་། ཕྱི་མ་ནི་སོང་སྟེ་གཞན་
ལ་མི་ཚངས་པར་སྤྱད་པའི་མཐར་ཐུག་གི་ཚེ་ན་སྦོམ་པོའོ། །གསུམ་པ་དངོས་གཞིའི་རབ་
ཏུ་དབྱེ་བ་ནི། རང་བཞིན་གྱིས་ལས་སུ་རུང་བ་ཉིད་ནི་ན་སྨད་པར་བྱ་བ་མེད་དོ། །མདུན་
མ་དང་ཕྱི་མ་གཉིས་གང་དུ་བརྩལ་བ་དེ་ལས་གཞན་དུ་གཏུགས་པ་ལ་མེད་དོ། །ལམ་
ལྷག་མ་རྣམས་སུ་བརྩལ་བར་བྱའོ་སྙམ་པ་ལ་ཡང་མེད་དོ། །བདག་ནི་ཉམས་པའོ་སྙམ་
པའི་བསམ་པ་ཅན་ལ་ཡང་མེད་དོ། །ནད་དང་དབྲལ་བར་བྱ་བའི་དོན་ཉིད་ལ་ཡང་མེད་
དོ། །ལམ་ལ་གཞན་ཉིད་དུ་འདུ་ཤེས་པ་དང་ཡིད་གཉིས་ཟ་བ་ལ་ཡང་མེད་དོ། །ལམ་མ་
ཡིན་པ་ལ་ནི་དེ་གཉིས་སྦོམ་པོའི་དབང་དུ་བྱས་པ་ཉིད་དོ། །ཞེས་གསུངས་ཏེ། གསར་དུ་
འདོད་ཆགས་ཀྱིས་ལས་སུ་རུང་བ་མ་ཡིན་པར་རང་བཞིན་གྱིས་དུས་ཐམས་ཅད་དུ་དབང་
པོ་ལས་སུ་རུང་བ་ཉིད་བཅུག་པ་ནི་ན་སྨད་པར་བྱ་བ་མེད་དེ་ཕམ་པ་སྐྱེད་དོ། །མདུན་མུ་
མོའི་དབང་པོ་དང་ཕྱི་མ་བཤང་ལམ་གཉིས་ལཾས་སྦྱོར་བ་གང་དུ་བརྩལ་བ་དེ་ལས་
གཞན་དུ་ཁུ་བ་ལྡོག་སྟེ་མཐར་གཏུགས་པ་ལ་ན་སྨད་པ་མེད་དོ། །འདི་ནི་སྦྱོར་མཐའི་
ཡུལ་ཐ་དད་པས་དངོས་གཞི་མི་བསྐྱེད་དམ་སྙམ་པའི་དོགས་པ་བསལ་བའོ། །རྨའི་སྒོ་
གསུམ་ཆར་ལས་གང་རུང་གཅིག་ཏུ་དང་པོར་མི་ཚངས་སྤྱོད་ཅིང་དེ་ནས་ལམ་ལྷག་མ་
གཞན་རྣམས་སུ་བརྩལ་བར་བྱའོ་སྙམ་པ་ལ་སྒོ་དང་པོར་འདོད་ཆགས་གྲུབ་ན་ཡང་ན་

སྨད་པ་མེད་དོ། །འདི་ནི་བསམ་པ་མ་རྫོགས་པས་དངོས་གཞི་མི་བསྐྱེད་དམ་སྙམ་པའི་
དོགས་པ་བསལ་བ་སྟེ། ཤེར་འབྱུང་གི་འགྲེལ་པ་ལས། བསམ་པ་ཀུན་ཏུ་མ་གྲུབ་པས་ན་
ཕམ་པར་མི་འགྱུར་རོ་སྙམ་དུ་སེམས་པ་བསལ་བའི་ཕྱིར་བསྟན་པ་ཡིན་ཏེ། ཞེས་
གསུངས་པ་ལྟར་རོ། །སྔོན་ཕག་ཕྲུག་ཅིག་ཕུར་བ་ལ་བཏགས་ནས་འཁོར་ཞིང་འདུག་པ་
ལ་དགེ་སློང་ཞིག་གིས་སྙིང་རྗེ་སྐྱེས་ནས་ཕུར་བ་ལས་བཀྲོལ་བས། ཁྱིམ་བདག་དེས་ཁྱོད་
ཀྱིས་ཁོ་བོའི་ཕག་ཕྲུག་བཏང་བས་ཁྱོད་ནི་རྐུན་མའོ་ཞེས་སྨྲས་པ་དང་། དགེ་སློང་དེས་
བདག་གིས་ཕག་ཕྲུག་བཏང་བས་བསླབ་པ་ཉམས་ཀྱི། ད་ནི་སོང་ལ་མི་ཚངས་པར་སྤྱོད་
དོ་སྙམ་ནས་མི་ཚངས་པར་སྤྱད་པ་ལྟ་བུ་རང་གི་བསླབ་པ་མ་ཉམས་བཞིན་དུ་འཁྲུལ་རྒྱུ་
འགའ་ཞིག་གིས་བདག་ནི་ཉམས་པའོ་དགེ་སྦྱོང་གི་ཚུལ་ཞིག་པའོ་སྙམ་པའི་བསམ་པ་
ཅན་གྱིས་བཅུག་པ་ལ་ཡང་ན་སྨད་པར་བྱ་བ་མེད་དོ། །འདི་ནི་འདུ་ཤེས་འཁྲུལ་བ་ཡིན་
པས་ལྟུང་བ་མེད་དམ་སྙམ་པའི་དོགས་པ་བསལ་བའོ། །དེས་ན་ཕྲུ་བ་ཆོས་སེང་གིས་
མཛད་པའི་འོད་ལྡན་ཊི་ཀ་ལས། བསླབ་པ་(སྡོམ་པ་ཡོད་མེད་ལ)ལ་དངོས་པོ་གཙོ་བོ་ཡིན་ནོ། །
ཞེས་གསུངས་སོ། །ཕོ་མཚན་གྱི་ནད་ལ་སོགས་པ་ནད་དང་དབྲལ་བར་བྱ་བའི་དོན་ཉིད་
ཀྱིས་བཅུག་པ་ལ་ཡང་འཁྲིག་པའི་རོ་ཉམས་སུ་མྱོང་བར་བྱས་ན་ན་སྨད་པ་མེད་དོ། །འདི་
ནི་དགོས་པའི་ཕྱིར་ལྟུང་བ་མེད་དམ་སྙམ་པའི་དོགས་པ་བསལ་བའོ། །འདི་དངོས་པོ་
གཙོ་བོའི་ལྟུང་བ་ཡིན་པས་ན་མོའི་དབང་པོ་ལ་སོགས་པའི་ལམ་གསུམ་ལ་ལམ་གསུམ་
ལས་གཞན་ཉིད་དུ་ངེས་པར་འདུ་ཤེས་པ་དང་ལམ་གསུམ་པོ་ཡིན་ནམ་བརླ་ལ་སོགས་
པའི་བར་ཞིག་ཡིན་སྙམ་དུ་ཡིད་གཉིས་ཟ་བ་ཉིད་ཀྱིས་བཅུག་པ་ལ་ཡང་ན་སྨད་པ་མེད་དོ། །
འདི་ནི་ཡུལ་ལ་འཁྲུལ་བས་ལྟུང་བ་མེད་དམ་སྙམ་པའི་དོགས་པ་བསལ་བའོ། །ལམ་
གསུམ་གང་ཡང་མ་ཡིན་པ་ལ་ནི་ལམ་དུ་འདུ་ཤེས་པ་དང་ཡིད་གཉིས་ཟ་བ་དེ་གཉིས་
ཀྱིས་བཅུག་ན་སྦོམ་པོའི་དབང་དུ་བྱས་པ་ཉིད་དོ། །གཉིས་པ་ལྟུང་བ་མེད་པ་ནི། རྡོས་པ་
བུད་མེད་ཀྱི་སྟེང་དུ་འགྱེལ་བ་ལ་ནི་ལྟུང་བ་མེད་དོ། །ཉམ་ཐག་པས་མགུལ་ནས་མི་
296

འདོད་བཞིན་དུ་འཁྱུད་པ་ལ་ཡང་ངོ་། །མཆུར་མཆུས་རེག་པ་ལ་ཡང་ངོ་། །ཞེས་གསུངས་
ཏེ། དགེ་སློང་བ་ལང་ལ་སོགས་པས་རྡོས་པའམ་རྡེག་འཆོས་ཏེ་བུད་མེད་ཀྱི་སྟེང་དུ་
འགྱེལ་བ་རེག་པ་ཉམས་སུ་མྱོང་བར་མི་བྱེད་པ་ལ་ནི་ལྟུང་བ་མེད་དོ། །བུད་མེད་
འཇིགས་པ་དང་སྐྱག་པས་ཉམ་ཐག་པས་དགེ་སློང་གི་མགུལ་ལ་སོགས་པ་ནས་མི་འདོད་
བཞིན་དུ་འཁྱུད་པ་རེག་པ་ཉམས་སུ་མྱོང་བར་མི་བྱེད་པ་ལ་ཡང་ངོ་སྟེ་ལྟུང་བ་མེད་དོ། །
དགེ་སློང་གི་ཕོ་དབང་གི་མཆུར་བུད་མེད་ཀྱི་མོ་དབང་གི་མཆུས་མི་འདོད་བཞིན་དུ་རེག་
པ་ལ་ཉམས་སུ་མྱོང་བ་མེད་ན་ཡང་ངོ་སྟེ་ལྟུང་བ་མེད་དོ། །འདི་ནི་འདུལ་བྱེད་ལས། དགེ་
སློང་ཞིག་བསོད་སྙོམས་སྤྱོད་པ་ལ་སྒོ་ཁང་དོག་པ་ཞིག་ནས་བྱུང་བ་དང༌། བུད་མེད་
གཅིག་ཀྱང་ནང་དུ་འཇུག་པ་དེའི་མོ་མཚན་གྱིས་དེའི་ཕོ་མཚན་ལ་རེག་པ་དང་། དགེ་སློང་
དེ་འགྱོད་པ་སྐྱེས་པ་དང་། བཅོམ་ལྡན་འདས་ཀྱིས་བཀའ་བསྩལ་པ། ཉེས་པ་མེད་དེ།
བག་ཡོད་པར་བྱོས་ལ་གྲོང་དུ་བསོད་སྙོམས་སྤྱོད་ཅིག ཅེས་གསུངས་སོ། །གསུམ་པ་
བསླབ་བྱ་ནི། ཁྱིའི་མདུན་དུ་གཅི་བར་མི་བྱའོ། །གང་དུ་སྲོག་གི་བར་ཆད་འབྱུང་བའི་
དགོན་པ་དེར་གནས་པར་མི་བྱའོ། །གང་ན་ཡན་ལག་གི་རྣམ་པ་འཛིན་པའི་འཇིགས་པ་
ཡོད་པའི་ཆུ་ཀླུང་དེར་སྒྲེན་མོར་བརྒལ་བར་མི་བྱའོ། །དེར་ཤེས་བཞིན་དུ་གྲུ་བརྒལ་བར་
བྱའོ། །བ་ལང་གི་ནང་དུ་ཡང་འགྲོ་བར་བྱའོ། །ཁྲོན་པ་ཡང་བརྟག་པར་བྱའོ། །བསོད་
སྙོམས་ལ་ཡང་གྲོང་དུ་རྒྱུ་བར་བྱའོ། །ལེགས་པར་སོ་སོར་བརྟགས་པར་བྱས་ནས་རབ་ཏུ་
དབྱུང་བར་བྱའོ། །གཅིག་པུ་བླ་གབ་མེད་པར་གློས་མི་དབབ་བོ། །དགེ་སློང་མས་གནས་
ཁང་སྒོ་མ་བཅད་པར་སྙོམས་པར་འཇུག་པར་ཡང་མི་བྱའོ། །ཞེས་གསུངས་ཏེ། སྔོན་
དགེ་སློང་ཞིག་གིས་ཁྱི་མོའི་མདུན་དུ་གཅི་བ་བྱས་པས། དེས་དེའི་ཕོ་མཚན་ཁར་བཅུག་
ནས་ཁུ་བ་བྱུང་བ་ལྟ་བུ་ཁྱིའི་མདུན་དུ་ཟག་བྱེད་ཕྱིར་ཕྱུང་སྟེ་གཅིན་གཅི་བར་མི་བྱའོ། ། །
དགོན་པ་ལ་སོགས་པ་གང་དུ་མི་མ་ཡིན་ནམ་གཅན་གཟན་ལ་སོགས་པས་སྲོག་གི་བར་
ཆད་འབྱུང་བའི་དགོན་པ་དེར་གནས་པར་མི་བྱའོ། །ཆུ་ཀླུང་གང་ན་ཉ་ལ་སོགས་པས་
གསབ་བྱ་ནི། ཕྱིའི་ལམ་མི་བྱའོ། །གང་ན་ཡན། །དེར་ཤེས་བཞིན་

དགེ་སློང་གི་ཡན་ལག་གི་རྣམ་པ་བཟུང་ན་ཕམ་པར་འགྱུར་དོགས་ཡོད་པས་དེ་འཛིན་
པའི་འཇིགས་པ་ཡོད་པའི་ཆུ་ཀླུང་དེར་དགེ་སློང་གིས་ལུས་ལ་རས་ཀྱིས་མ་དཀྲིས་པར་
སྒྲེན་མོར་བརྒལ་བར་མི་བྱའོ། །ཆུ་ཀླུང་དེར་དགེ་སློང་གིས་བུད་མེད་ལ་རེག་པ་སྤང་བའི་
ཕྱིར་ཤེས་བཞིན་དུ་གྲུ་བརྒལ་བར་བྱའོ། །བུད་མེད་ལ་རེག་པ་སྤང་བའི་ཕྱིར་དགེ་སློང་
གིས་བ་ལང་གི་ནང་དུ་ཡང་ཤེས་བཞིན་དུ་འགྲོ་བར་བྱའོ། །བུད་མེད་ལ་རེག་པ་སྤང་
བའི་ཕྱིར་དགེ་སློང་གིས་ཆུ་ལེན་པའི་གནས་ཁྲོན་པོ་ཡང་ཤེས་བཞིན་དུ་བརྟག་པར་བྱའོ། །
བུད་མེད་ལ་རེག་པ་སྤང་བའི་ཕྱིར་དགེ་སློང་གིས་བསོད་སྙོམས་ལ་ཡང་ཤེས་བཞིན་དུ་
གྲོང་དུ་རྒྱུ་བར་བྱའོ། །དེ་ལྟར་ཡང་ཞེས་བྱ་བའི་སྒྲ་དེ་གསུམ་ནི་ཤེས་བཞིན་དུ་ཞེས་པ་ལ་
བསྙེག་དགོས་སོ། །སྐྱེས་པ་དང་འདྲ་བའི་བུད་མེད་དང་བུད་མེད་དང་འདྲ་བའི་སྐྱེས་པ་
ཡོད་པས་ཕོ་མོའི་མཚན་ལེགས་པར་སོ་སོར་བརྟགས་པར་བྱས་ནས་རབ་ཏུ་དབྱུང་བར་
བྱའོ། །དེ་ནི་མི་ཚངས་སྤྱོད་ཀྱི་རྒྱུར་འགྲོ་བ་དགག་པ་སྟེ། ཊཱི་ཀ་ལས། བུད་མེད་སྐྱེས་པ་
གཞོན་ནུ་འདྲ་བ་རབ་ཏུ་ཕྱུང་སྟེ། དགེ་སློང་དག་གི་ནང་དུ་བཞག་ན་གནོད་པ་ཆེན་པོར་
འགྱུར་བ་དང་། གུས་པ་སྐྱེད་པའི་ཕྱིར་རོ། །འདི་ལྟར་བསླབ་པ་ཐམས་ཅད་ལ་སྦྱོར་བ་མི་
ལྷོད་པར་བྱ་བ་ཡིན་པས་ལྷག་པར་ཡང་རབ་ཏུ་དབྱུང་བ་ལ་བྱ་དགོས་སོ། །དེས་ན་བསླབ་
པ་ཐམས་ཅད་ལ་སྦྱོར་བ་ལྷོད་ན་ཉེས་བྱས་སུ་འགྱུར་རོ། །ཞེས་གསུངས་སོ། །དགེ་སློང་
གིས་གཅིག་པུ་བླ་གབ་སྟེ་སྟེང་གཡོགས་མེད་པར་སྤྱོད་ལམ་གློས་མི་དབབ་བོ། །དེ་ནི་
སྔོན་དགེ་སློང་ཞིག་གཉིད་ལོག་པ་དེའི་ཤམ་ཐབས་བུད་ཅིང་དབང་པོ་ལས་སུ་རུང་བ་ན་
དགེ་སློང་དེ་ལ་བུད་མེད་ཤིང་ཐུན་མ་ཞིག་གིས་བརྩལ་བ་ལས་འདི་གསུངས་སོ། །སྐྱེས་
པས་ཐུག་ཐུབ་ཏུ་མི་ཚངས་པར་སྤྱད་དུ་འོང་བ་དགག་པའི་ཕྱིར་དགེ་སློང་མས་གནས་
ཁང་སྒོ་གླེགས་སོགས་ཀྱིས་སྒོ་མུ་བཅད་པར་བསམ་གཏན་ལ་སྙོམས་པར་འཇུག་པར་མི་
བྱ། དེར་མ་ཟད་གྲོགས་མོ་ཡོད་དུ་ཟིན་ཀྱང་གློས་ཕབ་ནས་གཉིད་ལོག་པར་ཡང་མི་བྱའོ། །
དེ་ལྟར་ཡང་ཞེས་པས་དོན་གཉིས་བསྟན་ཏེ་ཟླ་མོ་ཡོད་དུ་ཟིན་ཀྱང་ཞེས་པ་དང་དེར་བློས་

དབབ་པར་ཡང་མི་བྱ་ཞེས་བསྟན་ཏོ། །ཕམ་པར་གྱུར་པ་དང་པོ་འདུལ་བྱེད་ཀྱི་སྐབས་སོ། ། མི་ཚངས་པར་སྤྱོད་པའི་ཕམ་པར་འགྱུར་བ་རྫོགས་སོ།། །།
གཉིས་པ་གཞན་གྱི་ལོངས་སྤྱོད་ལ་གནོད་པ་མ་བྱིན་ལེན་གྱི་ཕམ་པ་ལ་བཞི་ལས། དང་
པོ་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་རྫ་མཁན་ལས་རབ་ཏུ་བྱུང་བའི་དགེ་
སློང་ནོར་ཅན་གྱིས་ཉོན་མོངས་པ་འདོད་སྲེད་ཀྱིས་ཀུན་ནས་བསླངས་ཏེ་ཉེས་པ་རྒྱལ་པོའི་
ཤིང་མ་བྱིན་པར་བླངས་པ་ལ་བརྟེན་ནས་ཕམ་པ་འདི་བཅས་སོ། །གཉིས་པ་དགག་བྱ་ནི།
༢༤༡༥ ་ལགས་
མ་བྱིན་པར་ལེན་པའི་བྱ་བ་དང་འབྲེལ་ནས་གཞན་གྱི་ལོངས་སྤྱོད་ལ་གནོད་པ་དང༌།
རང་འདོད་པ་ཆེ་བའོ། །དེ་ཡང་དངོས་པོ་དེ་གཞན་ལ་དབང་བ་དང་འཚོ་བའི་ཆེད་ཡན་
ལག་ཏུ་དགོས་པས་སོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་དང་ནོར་མི་
གཅིག་པའི་མི་གཞན་དབང་ཞིང་གཞན་དེས་བདག་གིར་བྱས་པའི་རྫས་རིན་ཐང་ཚང་བ་
ལ་དེར་འདུ་ཤེས་པས་ཀུན་སློང་ཆོས་དྲུག་ལྡན་གྱིས་སྦྱོར་བ་རང་ངམ་བསྐོས་པས་ལུས་
ངག་ཏུ་གྲུབ་ཅིང་མཐར་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་བཞི། རྣམ་འབྱེད་དང་། ཕྲན་ཚེགས་དང་། ཞུ་བ་དང་། འདུལ་བྱེད་ཀྱི་
སྐབས་སོ། །དང་པོ་ལ་གཉིས། ལྟུང་བ་རྣམ་གཞག་དང་། བསླབ་བྱའོ། །དང་པོ་ལ་
གཉིས་ལས། མདོར་བསྟན་ནི། རྐུའམ་རྐུར་བཅུག་པ་དག་གིས་སོ། །མངགས་པས་ཀྱང་
ངོ་། །མ་བྱིན་པའོ། །མ་ཤ་ཀ་ལྔ་ལ་སོགས་པའོ། །རྐུ་སེམས་ཀྱིས་སོ། །མིའི་རྒྱུད་ཀྱིས་
ཡོངས་སུ་བཟུང་བའོ། །དེར་འདུ་ཤེས་པས་སོ། །ཞེས་གསུངས་ཏེ། གང་བྱས་ན་རྐུ་བའི་
ཕམ་པར་འགྱུར་ཞེ་ན། དགེ་སློང་རང་གིས་རྐུའམ་མངོན་སུམ་དུ་གཞན་ལ་རྫས་འདི་རྐུས་
ཤིག་ཅེས་རྐུར་བཅུག་པ་དག་གིས་སོ་སྟེ་དེ་དག་གིས་ཕམ་པར་འགྱུར་རོ་ཞེས་པའོ། །
ཁྱོད་སོང་ལ་རྫས་འདི་ལྟ་བུ་རྐུས་ཤིག་ཅེས་མངགས་པས་མངགས་པ་རང་གིས་རྐུའམ་
དེས་གཞན་ལ་རྐུར་བཅུག་པས་ཀྱང་ངོ་སྟེ་ཕམ་པར་འགྱུར་རོ། །ཅི་ཞིག་བརྐུས་ན་ཕམ་
པར་འགྱུར་ཞེ་ན། གཞན་གྱིས་བྱིན་པ་ལའང་རྐུ་སེམས་ཀྱིས་ལེན་པ་སྲིད་པས་རྫ་ས་དེའི་
༤
ཐ
299

བདག་པོ་རང་ལས་གཞན་བུད་མེད་དམ་སྐྱེས་པའམ་མ་ནིང་གིས་རང་ལ་མ་བྱིན་པ་
བརྐུས་ན་ཕམ་པར་འགྱུར་བའོ། །ཚད་ཅི་ཙམ་ཞེ་ན། མ་ཤཱ་ཀཱ་ལྔ་ལ་སོགས་པའོ། །
སོགས་པའི་སྒྲས་མ་ཤ་ཀ་དྲུག་དང་བདུན་དང་བརྒྱད་དང་དགུ་ལ་སོགས་པ་བསྡུས་སོ། །
འདི་ལས་འཕྲོས་ཏེ་རིན་ཐང་གི་ཚད་ཇི་ལྟར་འཛིན་ཅུང་ཟད་རྒྱས་པར་བཤད་ན། སྤྱིར་
རིན་ཐང་གི་ཚད་ལ་མཚོ་ཊིཀ་སོགས་སུ་གསོད་པའི་ཆད་པ་འཐོབ་པའི་ཚད་དུ་བཤད་པ་
དང༌། ས་སྐྱ་བསོད་ནམས་སེང་གེའི་འདུལ་བ་རྒྱ་མཚོའི་སྙིང་པོར་གཞན་འདོད་བཀོད་
པར་ཆད་པ་ཙམ་འཐོབ་པའི་ཚད་དུ་བཤད་པ་དང་། ཀཱ་རི་ཀཱ་སོགས་ལས་ཀར་ཤ་པ་ཎིའི་
བཞི་ཆའི་ཚད་དང་། གཞན་ཡང་དེ་གསུམ་གང་རུང་ལ་དགོངས་ནས་རྒྱ་བོད་ཀྱི་མཁས་པ་
རྣམས་ཀྱིས་མང་དུ་བཤད་ཀྱང་དོན་ལ་ཀར་ཤ་པ་ཎའི་བཞི་ཆའི་སྒོ་ནས་ཤེས་པར་བྱ་སྟེ།
སོ་སོར་ཐར་པ་ལས། ངའི་ཉན་ཐོས་རྣམས་ཀྱིས་འདུལ་བ་ལ་བསླབ་པའི་གཞི་འདི་ལྟར་
གདོན་པར་བྱ་སྟེ། ཡང་དགེ་སློང་གང་གཞན་དག་གི་གྲོང་ན་འདུག་པའམ། དགོན་པ་ན་
འདུག་པ་མ་བྱིན་པ་རྐུ་བའི་གྲངས་སུ་གཏོགས་པ་བླངས་ན་ཅི་ཙམ་མ་བྱིན་པར་བླངས་
པས་དེ་རྒྱལ་པོའམ་བློན་པོ་ཆེན་པོས་བཟུང་ནས་དེ་ལ་འདི་སྐད་ཅེས། ཀྱེ་མི་ཁྱོད་ནི་རྐུན་
མའོ་བྱིས་པའི་བླུན་པའོ་རྐུན་པའོ་ཞེས་ཟེར་ཞིང་། གསོད་དམ། འཆང་ངམ། སྤྲུགས་ཀྱང་
རུང་སྟེ། དགེ་སློང་དེ་ལྟར་མ་བྱིན་པ་ལེན་ན་དགེ་སློང་དེ་ཕམ་པར་འགྱུར་བ་ཡིན་གྱིས་
གནས་པར་མི་བྱའོ། །ཞེས་བཀའ་བསྩལ་ཏོ། །ཞེས་གསུངས་སོ། །དེའི་དོན་ནི་དགེ་སློང་
གང་གིས་རྐུ་བའི་ཁོངས་སུ་གཏོགས་པའི་མ་བྱིན་པ་བླངས་ན་ཅི་ཙམ་སྟེ་མ་ཤ་ཀ་ལྔའམ་
ལྔ་ལས་ལྷག་པ་བླངས་པས་དེ་རྒྱལ་པོའམ། བློན་པོ་ཆེན་པོ་དག་གིས་བཟུང་ནས་གལ་ཏེ་
དེ་རྣམས་དད་པ་དང་ལྡན་པ་ཡིན་ན་ནི། ཀྱེ་མི་ཁྱོད་ནི་རྐུན་མའོ་ཞེས་པ་ལ་སོགས་པའི་
ཚིག་གིས་སྤྱི་བའམ། མ་དད་པ་ཡིན་ན་ནི་གསོད་དམ། འཆང་ངམ། སྨུགས་པར་བྱེད་
ཀྱང་རུང་སྟེ་དགེ་སློང་གིས་དེ་ལྟར་མ་ཤ་ལྔའམ་ལྔ་ལས་ལྷག་པར་ལེན་ན་ཕམ་པའོ་ཞེས་
གསུངས་པ་ཡིན་ཏེ། རྣམ་འབྱེད་ལས། རྐུ་བའི་གྲངས་སུ་གཏོགས་པ་ཞེས་བྱ་བ་ནི། མ་

བྱིན་པ་གང་ཡིན་པ་དེ་རྐུ་བའི་གྲངས་སུ་གཏོགས་པའང་ཡིན་ནོ། །བླངས་ན་ཞེས་བྱ་བ་ནི།
ལེན་ནའོ། །ཅི་ཙམ་མ་བྱིན་པར་བླངས་པས་ཞེས་བྱ་བ་ནི། མ་ཤ་ཀ་ལྔའམ་མ་ཤ་ཀ་ལྔ་
ལས་ལྷག་པས་སོ། །ཞེས་གསུངས་ཤིང་། སོར་མདོའི་འགྲེལ་པ་མི་བརྗེད་པའི་དྲན་བྱེད་
ཅེས་བྱ་བ་ལས། རྒྱལ་པོ་མ་དད་པས་ནི་བཅིང་བ་དང་སྤྲུགས་པ་དང་སྲོག་དང་བྲལ་བའི་
ཆད་པས་གཅོད་པའོ། །དད་པས་ནི་ཀྱེ་མི་ཁྱོད་ནི་རྐུན་མའོ་ཞེས་ཚིག་གིས་སྤྱོ་བའོ། །ཞེས་
དང༌། དེ་ལྟར་དུ་སོར་མདོའི་གཞུང་འགྲེལ་དང་བསྡུས་པ་ལས་ཀྱང་གསུངས་པའི་ཕྱིར་རོ། །
དེ་ལྟར་སོ་སོར་ཐར་པ་དང་ལུང་རྣམ་འབྱེད་ལས་མ་ཤ་ཀ་ལྔའམ་ལྔ་ལས་ལྷག་པ་བརྐུས་
ན་ཕམ་པར་འགྱུར་ཞེས་གསུངས་ལ། དེ་ནི་བསླབ་པ་བཅའ་བའི་ཡུལ་དུས་དེ་ན་ཀར་ཤ་
པ་ཎའི་བཞི་ཆ་ཡིན་ལ། སྲོག་གི་ཆད་པ་ཐོབ་པའི་ཚད་ཀྱང་ཡིན་པས་དེ་ཙམ་ལས། མ་
བྱིན་ལེན་ཕམ་གྱི་ཚད་ཡུལ་དུས་ཐམས་ཅད་དུ་ཀར་ཤ་པ་ཎའི་བཞི་ཆ་ཁོ་ན་ཡིན་ཞེས་
པའམ་ཐམས་ཅད་དུ་རང་རང་གི་ཡུལ་དང་དུས་དེའི་རྒྱལ་ཁྲིམས་ཀྱི་གསོད་པའི་ཚད་ཁོ་
ན་དང་བསྟུན་དགོས་ཞེས་པ་ལྟ་བུ་གང་ཡང་དངོས་སུ་མ་གསུངས་མོད། འོན་ཀྱང་དོན་
གྱིས་མ་ཤ་ཀ་ལྔའམ་ལྔ་ལས་ལྷག་པ་དེས་མཚོན་ནས་ཀར་ཤ་པ་ཎའི་བཞི་ཆ་ཁོ་ནའི་ཆ་
ནས་བཅས་པ་མཛད་པ་ཡིན་ཏེ། གཏམ་གཞི་སོགས་ལུང་དང་འགྲེལ་པ་གཞན་གྱིས་གྲུབ་
པའི་ཕྱིར་ཏེ། ལུང་གཏམ་གྱི་གཞི་ལས། བཙུན་པ་མ་ཤ་ཀ་གསུམ་བརྐུས་ན་ཕམ་པར་
འགྱུར་བ་མཆིས་སམ། བཀའ་བསྩལ་པ། ཡོད་དེ། གང་ན་མ་ཤ་ཀ་བཅུ་གཉིས་ལ་ཀར་
ཤ་པ་ཎ་གཅིག་ཏུ་གྱུར་ནའོ། །མ་ཤ་ཀ་ལྔའམ་ལྔ་ལས་ལྷག་པ་བརྐུས་ན་ཕམ་པར་མི་
འགྱུར་བ་མཆིས་སམ། བཀའ་བསྩལ་པ། ཡོད་དེ། གང་ན་མ་ཤ་ཀ་བཞི་བཅུ་ལ་ཀར་ཤ་
པ་ཎ་གཅིག་ཏུ་གྱུར་ནའོ། །ཞེས་གསུངས་ཤིང་། ལུང་དོན་དེ་ངག་སྦྱོར་དུ་སློང་ན། མ་ཤ་
ཀ་གསུམ་བརྐུས་ན་ཕམ་པར་འགྱུར་བ་ཡོད་དེ། ཡུལ་དུས་གང་ན་མ་ཤ་ཀ་བཅུ་གཉིས་
ཀར་ཤ་པ་ཎ་གཅིག་ཏུ་བྱེད་ཚེ། མ་ཤ་ཀ་གསུམ་དེ་ཀར་ཤ་པ་ཎའི་བཞི་ཆ་ཡིན་པའི་ཕྱིར་
ཞེས་དང་། མ་ཤ་ཀ་ལྔའམ་ལྔ་ལས་ལྷག་པ་དགུ་མན་ཆད་བརྐུས་ཀྱང་ཕམ་པར་མི་འགྱུར་

བ་ཡོད་དེ། ཡུལ་དུས་གང་ན་མ་ཤ་ཀ་བཞི་བཅུ་ལ་ཀར་ཤ་པ་ཎ་གཅིག་ཏུ་བྱེད་ཚེ། མ་ཤ་
ཀ་ལྔའམ་ལྔ་ལས་ལྷག་པ་དགུ་མན་ཆད་དེ་ལ་ཀར་ཤ་པ་ཎའི་བཞི་ཆ་མི་ཚང་བའི་ཕྱིར་
ཞེས་ཕམ་པ་འབྱུང་དང་མི་འབྱུང་ཀར་ཤ་པ་ཎའི་བཞི་ཆ་ཚང་དང་མི་ཚང་རྒྱུ་མཚན་དུ་བྱས་
པ་དང་། དེ་བཞིན་དུ་རང་གི་རྣམ་བཤད་ལས། དེང་སང་ནི་འདིར་ཀར་ཤ་པ་ཎ་གཅིག་ནི་
པ་ཎ་བཅུ་དྲུག་གིས་ཏེ། དེང་སང་ནི་འདིར་པ་ཎ་བཞི་བརྐུས་ན་ཕམ་པར་འགྱུར་བར་རིག་
པར་བྱའོ། །ཞེས་དང༌། ཊཱི་ཀ་ལས། དེང་སང་ནི་པ་ཎ་བཞི་བརྐུས་ན་ཕམ་པར་འགྱུར་
བར་རིག་པར་བྱ་སྟེ། ཀར་ཤ་པ་ཎི་གཅིག་ནི་པ་ཎ་བཅུ་དྲུག་གི་ཚད་ཡིན་པའི་ཕྱིར་རོ། ། །
ཞེས་སོ། །པ་ཎ་ཞེས་པ་ནི་མ་ཤ་ཀ་དང་ཀར་ཤ་པ་ཎ་གཉིས་ཆར་ལ་འཇུག་པ་ལས་
སྐབས་དེར་མ་ཤ་ཀ་ལ་གོ་དགོས་སོ། །འདུལ་བ་འོད་ལྡན་ལས། དེང་སང་ནི་མ་ཤ་ཀ་
བཅུ་དྲུག་ལ་ཀར་ཤ་པ་ཎ་ཡིན་པས་མ་ཤ་ཀ་བཞིས་མཐར་འགྱུར་བ་ཡིན་ནོ་ཞེས་
གསུངས་སོ། །ཡང་ཊཱི་ཀ་ལས། ཀར་ཤ་པ་ཎའི་བཞི་ཆ་གཅིག་བརྐུས་པ་ནི་ཕམ་པར་
འགྱུར་བའི་རྒྱུའི་གཙོ་བོར་གྱུར་པ་ཡིན་གྱི། ཀར་ཤ་པ་ཎའི་བཞི་ཆ་གཅིག་ལ་མ་ཤ་ཀ་དུ་
ཡོད་པའི་གྲངས་ནི་ངེས་པ་མེད་པར་རིག་པར་བྱའོ། །ཞེས་དང་། མ་ཤ་ཀ་བཅུ་གཉིས་ལ་
ཀར་ཤ་པ་ཎ་གཅིག་གམ། མ་ཤ་ཀ་བཅུ་དྲུག་གམ། མ་ཤ་ཀ་ཉི་ཤུའམ། མ་ཤ་ཀ་བཞི་
བཅུའམ། དེ་ལ་སོགས་པའི་རིན་ཐང་བརྩི་བ་དེས་བརྩིས་པའི་ཀར་ཤ་པ་ཎའི་བཞི་ཆ་
གཅིག་བརྐུས་ན་ཕམ་པར་འགྱུར་བར་ཤེས་པར་བྱའི། ཞེས་དང་། རང་གི་རྣམ་བཤད་
ལས་ཀྱང་ཚིག་དེ་བཞིན་དུ་གསུངས་པ་དང་། ཤེར་འབྱུང་གི་འགྲེལ་པ་ལས། ཡུལ་དང་
དུས་གང་ན་ཡང་མ་ཤ་ཀ་བཅུ་གཉིས་ཀྱིས་ཀར་ཤ་པ་ཎ་གཅིག་རྙེད་པའི་ཚེ་ནི་མ་ཤ་ཀ་
གསུམ་གྱིས་ཀྱང་ཕམ་པར་བརྩི། ཡུལ་དང་དུས་གང་ན་མ་ཤ་ཀ་བཞི་བཅུས་ཀར་ཤ་པ་ཎ་
གཅིག་རྙེད་པའི་ཚེ་ནི་མ་ཤ་ཀ་བཅུས་ཕམ་པར་འགྱུར་བ་ལ་སོགས་པ་གང་དུ་བརྐུས་པའི་
དུས་དང༌། གནས་དེའི་རིན་ཐང་གིས་བརྩི་ཞིང་གཏན་ལ་ཕོབ་ཅིག་པའོ། །ཞེས་དང་།
འགྲེལ་ཆུང་ལས། སངས་རྒྱས་ཞལ་བཞུགས་པའི་ཚེ་མ་ཤ་ཀ་ཉི་ཤུ་ལ་ཀར་ཤ་པ་ཎ་

གཅིག་ཏུ་བརྩིས་པའི་ཚེ། མ་ཤ་ཀ་ལྔས་ཕམ་མོ་ཞེས་ཚད་བཙུགས་པ་བཞིན་དུ་དེང་སང་
ཡུལ་གང་ནའང་རུང་སྟེ། སྔོན་བཞིན་དུ་མ་བྲི་བ་ཞིག་ཡོད་ནའང་དེ་བཞིན་དུ་བརྩིའོ། །
ཞེས་དང་། སོར་མདོའི་འགྲེལ་པ་ཀུན་བཏུས་ལས། མ་ཤ་ཀ་ལྔ་ཞེས་ལུང་ལས་གསུངས་
པ་ནི་ཡུལ་དབུས་སུ་ཀར་ཤ་པ་ཎ་གཅིག་ལ་མ་ཤ་ཀ་ཉི་ཤུར་རྩི་བས་དེའི་བཞི་ཆ་ལ་བརྟེན་
པ་ཡིན་ནོ། །འདིར་ཀར་ཤ་པ་ཎའི་བཞི་ཆ་རིན་ཐང་ཚང་བའི་ཚད་དུ་བཞག་པ་ནི་ཡུལ་
དུས་ཐམས་ཅད་དུ་ངེས་པ་ཡིན་ནོ། །ཞེས་དང་། སོར་མདོའི་གཞུང་འགྲེལ་ལས། ཀར་ཤཱ་
པ་ཎའི་བཞི་ཆ་གཅིག་ཡན་ཆད་གནས་ནས་སྤོས་ན་ཕམ་པར་འགྱུར་རོ། །ཞེས་དང་། ཀཱ་
རི་ཀཱ་ལས། ཀར་ཤ་པ་ཎའི་བཞི་ཆ་བརྐུས། །དེ་བརྐུས་ཚུལ་ཁྲིམས་ཞིག་པར་འགྱུར། །
ཞེས་དང་། འཇིགས་གླིང་གི་བདེན་གཉིས་ཤིང་རྟ་ལས། རིན་ཐང་གི་ཚད་ནི་ཀར་ཤ་པ་
ཎའི་བཞི་ཆའོ། །ཞེས་དང་། སྡོམ་ཊིཀ་དཔག་བསམ་སྙེ་མ་ལས། ཀར་ཤ་པ་ཎའི་བཞི་ཆ་
རིན་ཐང་གི་ཚད་ཡིན་ལ། ཞེས་དང་། ཡང་དེ་ལས། ཀར་ཤ་པ་ཎའི་བཞི་ཆ་སྟེ། གསེར་
སེ་བ་བཅུ་ཡིན་པས། འདིར་ནས་ཁལ་ལྔ་ཙམ་རིན་ཐང་གི་ཚད་དུ་རིགས་ཏེ། ཞེས་ཀར་
ཤ་པ་ཎའི་བཞི་ཆར་གཞལ་ཏེ་ནས་ཁལ་ལྔ་ཙམ་དུ་ཡང་གསུངས་སོ། །གོང་དུ་ལུང་རྣམ་
འབྱེད་ཀྱི་མ་ཤ་ཀ་ལྔའམ་ལྔ་ལས་ལྷག་པ་ཞེས་པ་དེ་ཀར་ཤ་པ་ཎའི་བཞི་ཆ་མཚོན་བྱེད་
ཡིན་པར་རྩ་བ་འདི་ཉིད་ལས། ལྔ་ཉིད་ནི་ཀར་ཤ་པ་ཎའི་བཞི་ཆའི་དཔེ་ཡིན་ནོ། །དེའི་
ཚིགས་ཉི་ཤུ་ཡིན་པ་དེ་ལ་བརྟེན་ནས་སོ། །ཞེས་དང༌། འདུལ་བ་འོད་ལྡན་ལས་ཀྱང་།
རིན་ཐང་ཚང་བ་ཞེས་བྱ་བ་ནི་གལ་ཏེ་ཀར་ཤ་པ་ཎའི་བཞི་ཆ་ཚང་བའོ། །ཞེས་སོགས་ནས།
དེ་ལྟར་ན་རྣམ་པར་འབྱེད་པ་ལས། མ་ཤ་ཀ་ལྔའམ་མ་ཤ་ཀ་ལྔ་ལས་ལྷག་པ་ཞེས་བྱ་བ་
ལ་སོགས་པ་འབྱུང་བ་དང་ཡང་མི་འགལ་བ་ཡིན་ཏེ། དེ་ནི་ཀར་ཤ་པ་ཎའི་བཞི་ཆའི་
མཚོན་པ་ཡིན་ནོ་ཞེས་གསུངས་སོ། །འོན་ཀྱང་ལོ་ཏོག་རྐུ་བའི་སྐབས་ཀྱི་འོད་ལྡན་ལས་
ནས་ཁལ་བཞི་བརྐུས་ན་ཕམ་པ་འབྱུང་བར་གསུངས་ཀྱང་། དེ་ནི་བོད་འདིར་འབྲུ་མང་
བའི་དུས་སུ་ནས་ཁལ་བཞི་ལ་ཀར་ཤ་པ་ཎའི་བཞི་ཆའི་རིན་ཐང་ཚང་བར་ས་སྐྱའི་ངག་
303

ཆོས་སོགས་ཀྱིས་བཤད་པ་ལྟར་ཤེས་པར་བྱའོ། །དེའང་དང་པོར་བཅས་པ་མཛད་ཚེ་
སྟོན་པས་མ་སྐྱེས་དགྲས་ཅི་ཙམ་གྱིས་གསོད་པའི་ཚད་བྱེད་པ་ཡིན་ཀུན་དགའ་བོ་འདྲི་
བར་བཏང་ནས་གསོད་པའི་ཚད་ཀར་ཤ་པ་ཎའི་བཞི་ཆ་མ་ཤ་ཀ་ལྔའམ་ལྷག་པ་བྱེད་པར་
ཞུས་པས། དེ་དང་བསྟུན་ནས་བཅས་པ་མཛད་ཀྱང་དང་པོ་གསོད་ཚད་དང་བསྟུན་པ་ནི་
དགག་བྱ་ཉེས་དམིགས་བསྟན་པའི་ཕྱིར་ཡིན་པར། བུ་ཊིཀ་ལས། གསོད་པའི་ཆད་པ་ཅི་
ཙམ་ལ་བྱེད་པ་ནི། དེ་དུས་ཀྱི་དགག་བྱ་ཉེས་དམིགས་བསྟན་པའི་ཕྱིར་ཡིན་གྱི། རིན་ཐང་
གི་ཚད་བཤད་པ་མིན་ནོ། །ཞེས་གསུངས་སོ། །འོ་ན་ཀར་ཤ་པ་ཎ་དེ་ཇི་ལྟ་བུ་ཞིག་ཡིན་ཞེ་
ན། སྤྱིར་དེ་ལ་མཚན་ཉིད་པ་དང་བཏགས་པ་པ་གཉིས་ལས། མཚན་ཉིད་པ་ནི་སྟོན་པ་
བས་མི་རབས་མང་པོའི་སྔོན་རོལ་ཏུ་བྱུང་བའི་རྒྱལ་པོ་རྨ་བྱ་ཞེས་བྱ་བའི་ཁྲིམས་ལུགས་
ལས་བྱུང་བ་རྒྱུ་གསེར་རམ་གཙོ་བོ་དངུལ་ལས་བྱས་པ་དབྱིབས་དོང་ཙེའི་རྣམ་པ་འདྲ་བ་
རྒྱལ་པོའི་རྟགས་ཕྱར་བ་རི་མོའི་ཁྱད་པར་དང་ལྡན་པ་བཙོང་དུ་རུང་བའི་ཟོང་གི་ཁྱད་པར་
ཞིག་ཡིན་པར་གསུངས་ལ། ཀར་ཤ་པ་ཎ་བཏགས་པ་པ་ནི་མཚན་ཉིད་པ་དེ་དང་རིན་
མཉམ་པའི་མགྲོན་བུ་ལ་སོགས་པའི་དངོས་པོ་རྣམས་ཡིན་ནོ། །མ་བྱིན་ལེན་གྱི་ཕམ་པའི་
ཚད་དུ་བཞག་པའི་ཀར་ཤ་པ་ཎ་ནི་འཇམ་མགོན་མི་ཕམ་པའི་སྐད་གཉིས་ཤན་སྦྱར་རབ་
གསལ་ནོར་བུའི་མེ་ལོང་སོགས་ལས་གསེར་ལས་བྱས་པའི་དོང་ཙེ་ཞིག་ཡིན་པར་
གསུངས་པ་དང་། ལུང་ཞུ་བ་རྩ་འགྲེལ་དང་འགྲེལ་ཆུང་སོགས་ལས་དངུལ་ལས་བྱས་པ་
ཞིག་ཡིན་པར་གསུངས་སོ། །འོ་ན་པ་ཎ་དེའི་ཚད་ཅི་ཙམ་ཡིན་ཞེ་ན། འཇམ་མགོན་མི་
ཕམ་པའི་སྐད་གཉིས་ཤན་སྦྱར་རབ་གསལ་ནོར་བུའི་མེ་ལོང་སོགས་ལས་ཞོ་གང་གི་ཚད་
ཅན་དུ་གསུངས་སོ། །འོན་ཀྱང་འགྲེལ་ཆུང་སོགས་ལས་ཞོ་ཕྱེད་ཀྱི་ལྗིད་ཚད་དང་ལྡན་པ་
ཞིག་ཡིན་པར་གསུངས་ཏེ། འགྲེལ་ཆུང་སོགས་ལས་ཀར་ཤ་པ་ཎའི་བཞི་ཆ་གཅིག་དང་
དངུལ་ཞོ་གང་གི་བརྒྱད་ཆ་གཉིས་ཚད་མཉམ་པར་མཛད་པའི་ཕྱིར་ཏེ། འགྲེལ་ཆུང་ལས།
སངས་རྒྱས་བཞུགས་པའི་ཚེ་ནི་ཀར་ཤ་པ་ཎའི་བཞི་ཆ་གཅིག་ལ་མ་ཤ་ཀ་ལྔ་ཡོད་དེ། དེ་

ལ་བརྩིས་ན་དངུལ་ཞོའི་བརྒྱད་ཆ་གཅིག་སྟེ། མ་ཤ་ཀ་ལྔས་ཕམ་པར་འགྱུར། ཞེས་དང་།
དེང་སང་གི་དུས་དང་སྦྱར་ཏེ་རྒྱ་གར་གྱི་ཡུལ་གྱི་མ་ཤ་ལས། བོད་ཀྱི་དངུལ་གྱི་ཐང་དུ་
བརྩིས་ན་དངུལ་ཞོའི་བརྒྱད་ཆ་གཅིག་ཡོད་དོ། །བརྒྱད་ཆ་གཅིག་ཡན་ཆད་བརྐུས་ན་ཕམ།
ཞེས་དང༌། ཀཱ་རི་ཀཱའི་འགྲེལ་པ་སློབ་དཔོན་ཀ་མ་ལ་ཤཱི་ལས་མཛད་པའི་ཚིག་གི་བརྗེད་
བྱང་དུ་གཞན་འདོད་བཀོད་པ་ལས། ཁ་ཅིག་གིས་ནི་དངུལ་ཞོ་བརྒྱད་ཆ་གཅིག་ལ་བྱས་ཏེ།
དེ་ཙམ་གྱིས་རིན་ཐང་ཚང་བར་བརྩིའོ། །ཞེས་དང་། ཀཱ་རི་ཀཱའི་འགྲེལ་པ་དགེ་ཚུལ་གྱི་བྱ་
བ་ཞེས་པ་ལས། དངུལ་ཞོ་གཅིག་གི་བརྒྱད་ཆ་ཡོད་པ་དེ་བརྐུས་ན་ཕམ་པར་འགྱུར་རོ། །།
ཞེས་བཤད་དོ། །དེ་ལྟར་གསུངས་ཚུལ་ཐ་དད་པ་དག་དགོངས་པ་ཇི་ལྟར་བསྒྲིག་སླད་
ནས་བརྟག་དགོས་ཤིང་། རེ་ཞིག་ལག་ལེན་དོགས་མཐའ་བཟུང་ནས་བཤད་དགོས་ཏེ།
སངས་རྒྱས་ཀྱིས་གསུངས་པའི་འདུལ་བའི་ལུང་ཡིན་ཡང་དགོངས་པ་ཐ་དད་པའི་ཚེ་ལག་
ལེན་དོགས་མཐའ་བཟུང་ནས་སྔོན་གྱི་མཁས་པ་ཚད་ལྡན་དག་གིས་བཤད་པའི་ཕྱིར་རོ། །
དེས་ན་མ་བྱིན་ལེན་ཕམ་གྱི་ཚད་དུ་བཞག་པའི་ཀར་ཤ་པ་ཎ་དེ་རྒྱུ་གསེར་དངུལ་གཉིས་
ལས་དངུལ་དང་། ཚད་ཀྱང་དངུལ་ཞོ་ཕྱེད་ལས་བྱས་པ་ཞིག་ཡིན་པར་འདོད་དགོས་སོ། །
འོ་ན་ཞོ་ཕྱེད་ཀྱི་ཚད་ཅི་ཙམ་ཞེ་ན། དང་པོ་ཞོ་གང་གི་ཚད་ནི། འཇམ་མགོན་མི་ཕམ་པའི་
སྐད་གཉིས་ཤན་སྦྱར་རབ་གསལ་ནོར་བུའི་མེ་ལོང་ལས། དམར་རུ་མགོ་ནག་བརྒྱད་ཅུའི་
ལྗིད་དང་མཉམ་པའི་གསེར་གྱི་དོང་ཙེ་ཡིན་པས་ནོར་སོ་མེད། དམར་རུ་ལྔ་དང་ནས་འབྲུ་
བཅུ་གཉིས་ལྗིད་མཉམ་སྟེ། ཞེས་ཞོ་གང་གི་ཚད་ཅན་གྱི་ཀར་ཤ་པ་ཎ་ལ་རྒྱ་གར་དང་རྒྱ་
ནག་ལྷོ་ཕྱོགས་ནས་ཐོན་པའི་མདའ་རྒྱུས་ཀྱི་འབྲས་བུ་དམར་རུ་མགོ་ནག་བརྒྱད་ཅུའི་
ལྗིད་ཚད་དམ་ནས་འབྲུ་བརྒྱ་དང་གོ་གཉིས་ཀྱི་ལྗིད་ཚད་ཡོད་པར་གསུངས་ལ། དེས་ན་
ཞོ་ཕྱེད་ཀྱི་ཚད་ནི་དམར་རུ་བཞི་བཅུའམ་ནས་འབྲུ་གོ་དྲུག་གི་ལྗིད་ཚད་དོ། །དེ་ནི་འདུལ་
བ་ལས་བྱུང་བའི་ཞོའི་ཚད་དོ། །དེང་སང་གསེར་དངུལ་འཇལ་བྱེད་ཀྱི་རྒྱ་ཐུར་གྱི་ཁེ་ལ་
གཞལ་ན། དམར་རུ་བཞི་བཅུ་ལ་ཁེ་ཕྱེད་ལྔར་དམར་རུ་ཕྱེད་ཀྱིས་ལྗིད་ཚད་ཀྱིས་མ་
བ305

ལོངས་པ་ཡོད་དོ། །དེས་ན་ཁམས་ཕྱོགས་སོགས་སུ་ཞོ་བདུན་སྒོར་མོ་ཞེས་གྲགས་པ་དེ་
ལ་དངུལ་ཁེ་ཉེར་བདུན་དང་། འདུལ་བ་ལས་བཤད་པའི་ཚད་ལྟར་ན་དམར་རུ་ཉིས་བརྒྱ་
བཞི་བཅུ་རྩ་གསུམ་གྱི་ལྗིད་ཚད་དེ་ཞོ་གསུམ་དང་དམར་རུ་གསུམ་གྱི་ལྗིད་ཚད་ཡོད་དོ། །
ཞོ་བདུན་སྒོར་མོ་དེ་ལ་དེང་སང་སྒོར་དྲུག་ཅུ་ཙམ་བྱེད་འདུག་ལ། དངུལ་ཁེ་ཉེར་བདུན་
དེའི་སུམ་ཆ་དམར་རུ་བརྒྱད་ཅུ་རྩ་གཅིག་དང་ལྗིད་ཚད་མཉམ་པའི་ཁེ་དགུ་ལ་སྒོར་ཉི་ཤུ་
ཙམ་བབས་ཡོད། ཡང་དེའི་ཕྱེད་དམར་རུ་བཞི་བཅུ་དང་ཕྱེད་ཀྱི་ལྗིད་ཚད་མཉམ་པའི་
དངུལ་ཁེ་ཕྱེད་ལྔ་ལ་སྒོར་བཅུ་བབས་ཡོད། དངུལ་ཁེ་ཕྱེད་དང་ལྔའི་ནང་ནས་དམར་རུ་
ཕྱེད་ཀྱིས་ལྗིད་ཚད་ཕྲི་བ་ནི་ཀར་ཤ་པ་ཎའི་ཚད་དོ། །དེའི་བཞི་ཆ་དངུལ་ཁེ་གང་དང་ཁེ་
གང་གི་བརྒྱད་ཆ་ཅུང་ཟད་མ་ལོངས་པ་ལ་སྒོར་གཉིས་ཟུར་བཞི་ལྷག་བབས་ཡོད། དེས་
ན་སྒོར་གཉིས་ཟུར་བཞི་ལྷག་བརྐུས་ན་ཡུལ་དུས་བྱེ་བྲག་པ་འདིར་མ་བྱིན་ལེན་ཕམ་གྱི་
རིན་ཐང་གི་ཚད་དུ་འགྲོའོ། །སེམས་ཇི་ལྟ་བུས་ཤེ་ན། ཡིད་གཅུགས་པའི་སེམས་ལ་
སོགས་པ་དག་གིས་བླངས་ཀྱང་ལྟུང་བ་མེད་པས་ན་རྐུ་སེམས་ཀྱིས་སོ། །དེའང་ཆོས་དྲུག་
ལྡན་གྱི་ཀུན་སློང་དགོས་ཏེ། གཞན་གྱི་ཡིན་སྙམ་པ་དང་། རང་ལ་མ་གནང་ངོ་སྙམ་པ་
དང༌། བདག་ཉིད་ཀྱི་དོན་དུ་བརྐུ་སྙམ་པ་དང་། འཚོ་བའི་ཆེད་དུ་བརྐུ་སྙམ་པ་དང༌།
གཏན་དུ་འབྲལ་བར་འདོད་པ་དང་། རྐུ་འདོད་རྒྱུན་མ་ཆད་པ་ཞིག་དགོས་པའི་ཕྱིར་རོ། །
མངོན་སུམ་དུ་འཕྲོག་པའི་ཀུན་སློང་ལ་ཡང་ཆོས་དེ་དྲུག་ཚང་ངོ༌། །རྐུ་སེམས་ནི་ཡན་ལག་
གཞན་པ་རྣམས་ལས་གཙོ་བོ་ཡིན་ཏེ། རྐུ་སེམས་གཏན་ནས་མེད་ན་ལྟུང་བའང་གཏན་མི་
འབྱུང་ལ། ཡན་ལག་གཞན་མ་ཚང་ཡང་ན་སྨད་ཙམ་ལས་ལྟུང་མེད་དུ་མི་འགྱུར་བའི་ཕྱིར་ཏེ།
སུམ་བརྒྱ་པ་ལས། རྐུ་བ་ལ་ནི་རྐུ་སེམས་གཙོ་བོ་སྟེ། །དེ་བས་དེ་དང་བྲལ་ན་ཉེས་པ་མེད། །
ཡན་ལག་ལྷག་མ་ཉམས་པས་ཆུང་བར་འགྱུར། །ཞེས་གསུངས་པའི་ཕྱིར་རོ། །འོ་ན་
གཞན་གྱི་ཡིན་སྙམ་པ་སོགས་ནི་འདུ་ཤེས་སུ་མི་འགྱུར་རམ་སྙམ་ན། འདུ་ཤེས་དང་ཀུན་
སློང་གཉིས་ཀྱི་ཁྱད་པར་ནི། འདུ་ཤེས་ནི་གཞིའི་ཡན་ལག་རྣམས་ལ་ཡིད་གཉིས་ཡན་

ཆད་ཀྱིས་དེར་འདུ་ཤེས་པའི་སྒོ་ནས་དམིགས་པ་དང་། ཀུན་སློང་ནི་དེའི་སྟེང་ནས་
གཙོ་བོ་བྱ་བ་ལ་དམིགས་པ་ཞིག་གོ །རྫས་དེ་བདག་པོ་གང་གིས་བཟུང་བ་དགོས་ཤེ་ན།
མིའི་རྒྱུད་ཀྱིས་ཡོངས་སུ་བཟུང་བ་དེ་རྐུའམ་རྐུར་བཅུག་པ་དང་མངགས་པས་བརྐུས་ཀྱང་
ཕམ་པར་འགྱུར་བའོ། །མི་མ་ཡིན་པའི་རྒྱུད་ཀྱིས་ཡོངས་སུ་བཟུང་བ་རྐུ་བ་ནི་ན་སྨད་དོ། ། དགེ་སློང་གི་འདུ་ཤེས་ཇི་ལྟ་བུས་ཤེ་ན། མིའི་རྒྱུད་ཀྱིས་ཡོངས་སུ་བཟུང་བ་དེར་ངེས་པའི་
འདུ་ཤེས་སམ་གཞིའི་རྣམ་པ་མ་དོར་བའི་ཡིད་གཉིས་ཀྱི་འདུ་ཤེས་པས་སོ་སྟེ་འདུ་ཤེས་
དེ་ལྟ་བུས་བརྐུས་ན་ཕམ་པར་འགྱུར་རོ་ཞེས་པའོ། །དེ་ལས་གཾཞན་དུ་དོན་གྱིས་མིའི་རྒྱུད་
ཀྱིས་ཡོངས་སུ་བཟུང་བ་ལ་མི་མ་ཡིན་པའི་རྒྱུད་ཀྱིས་ཡོངས་སུ་བཟུང་བ་ཡིན་ནོ་སྙམ་དུ་
འདུ་ཤེས་འཁྲུལ་བའམ། མཆོད་སྦྱིན་གྱི་རྫས་ལ་ལྷས་སྦྱིན་གྱི་རྫས་སུ་འདུ་ཤེས་འཁྲུལ་ན་
ལྟུང་བ་ན་སྨད་པར་འགྱུར་བ་ཡིན་ནོ། །འོན་ཀྱང་ཀུན་སློང་སྤྱི་ལ་ཞུགས་ན་ནི་སྤྱིའི་རྣམ་པ་
ལ་ངེས་པའམ་ཡིད་གཉིས་ཀྱི་སྒོ་ནས་གཞིའི་རྣམ་པ་མ་དོར་བ་ཙམ་གྱིས་ཆོག་སྟེ། ཕྱུ་བ་
ཆོས་སེང་གིས་མཛད་པའི་སོར་འགྲེལ་ལས། ཀུན་སློང་སྤྱི་ལ་ཞུགས་པའི་ཚེ་སྤྱིའི་རྣམ་པ་
ལ་ངེས་པའམ་ཡིད་གཉིས་ཀྱི་སྒོ་ནས་མ་དོར་བ་དང་། བྱེ་བྲག་ལ་ཞུགས་པའི་ཚེ་བྱེ་བྲག་
གི་རྣམ་པ་ཡང་ངོ་ཞེས་གསུངས་པ་ལྟར་རོ། །དེ་འདུ་ཤེས་གཙོ་བོའི་ལྟུང་བ་གཞན་རྣམས་
ལ་ཡང་མཚུངས་སོ། །གཉིས་པ་རྒྱས་པར་བཤད་པ་ལ་གསུམ། ཡན་ལག་གི་མཚན་ཉིད་
དང་། སེལ་བ། མཐར་ཐུག་གི་དབྱེ་བ་བཤད་པའོ། །དང་པོ་ལ་གསུམ། བདག་པོ་དང༌།
འདུ་ཤེས་དང་། རིན་ཐང་གི་མཚན་ཉིད་རྒྱས་པར་བཤད་པའོ། །དང་པོ་ནི། ཁྱེར་བ་ཉིད་
ན་བསམ་པས་མ་བཏང་བ་ནི་བདག་པོ་ཉིད་དང་མ་བྲལ་བ་ཉིད་ཡིན་ནོ། །ཐ་སྙད་མི་
ཤེས་པ་ནི་ཞལ་ཏ་བྱེད་པ་བདག་པོ་ཉིད་ཡིན་ནོ། །བཟའ་བཏུང་གི་ཕྱིར་བྱིན་པ་ལ་ནི་
བསམ་པ་འབྲེལ་བ་མེད་པ་ཉིད་ཡིན་ནོ། །ནགས་མེས་བཏང་བ་ལ་སོགས་པ་དག་གིས་
གཟུང་བའི་ཕྱིར་རི་དྭགས་དང་བྱ་དང་སྡིག་སྤྲུལ་ལིངས་བཏབ་པ་རྣམས་ལ་ནི་ལིངས་པ་
མ་ཡིན་པ་བདག་པོ་ཉིད་མ་ཡིན་ནོ། །ཞེས་གསུངས་ཏེ། དེའང་བདག་པོ་ཙམ་ནི་རྫས་དེ་

དོན་ལ་དབང་བའོ། །བརྐུ་བྱ་ཡུལ་གྱི་ཆ་ནས་ཕམ་པ་བསྐྱེད་ནུས་ཀྱི་བདག་པོ་ནི་རང་དང་
རྫས་མི་གཅིག་པའི་མི་གང་ཞིག་བརྐུ་བྱའི་རྫས་དབང་ཞིང་བདག་གིར་བྱས་པའོ། །
བདག་པོ་དེ་ལ་ནང་གསེས་བཞི་ཡོད་དེ། དབྱར་ཁས་བླངས་ལ་གཏོགས་པའི་རབ་བྱུང་དེ་
སངས་རྒྱས་ཀྱི་བཅས་པའི་སྟོབས་ཀྱིས་དབྱར་གྱི་རྙེད་པ་དེའི་རྫས་བདག་ཏུ་གྱུར་པ་ལྟ་བུ་
སངས་རྒྱས་བཀའ་བསྩལ་ཀྱིས་བདག་པོར་བཞག་པ་དང་། ཤོ་གམ་ལ་དབང་བའི་ཡུལ་
དཔོན་དེ་ཡུལ་ཆོས་ཀྱི་སྒོ་ནས་ཤོ་གམ་དུ་གཞལ་བའི་རྫས་དེའི་བདག་པོར་གྱུར་པ་ལྟ་བུ་
ཡུལ་ཆོས་ཀྱིས་བདག་པོར་བཞག་པ་དང༌། ཕ་ནོར་བུ་ལ་དབང་བ་ལྟ་བུ་རིགས་བརྒྱུད་
ཀྱིས་བདག་པོར་བཞག་པ་དང་། རི་དྭགས་རྔོན་པའི་གདོས་ཀྱིས་ཟིན་པ་ལྟ་བུའམ་ཡོ་
བྱད་ཅི་རིགས་པ་གཞན་ལ་བསམ་པ་ཐག་པ་ནས་བསྔོས་པ་ན་གང་ལ་བསྔོས་པའི་ཡུལ་
ལ་དབང་བ་ལྟ་བུ་ལ་སོགས་པ་བསམ་སྦྱོར་གྱིས་བདག་པོར་བཞག་པའོ། །ཚིག་གི་དོན་ནི།
ཁྱེར་བ་ཉིད་ན་ཞེས་པ་འདི་ལ་ལུང་གིས་བཤད་ལུགས་གཉིས་ལས། དང་པོ་ལུང་རྣམ་
འབྱེད་ལས་ཡན་ལག་དངོས་སུ་གསུངས་པ་ནི། བཙོ་བླག་མཁན་གྱི་གོས་རླུང་གིས་ཁྱེར་
བ་ཉིད་ན་བཙོ་བླག་མཁན་གྱི་བསམ་པས་མ་བཏང་བ་ནི་དང་པོའི་བདག་པོ་བཙོ་བླག་
མཁན་ཉིད་དང་མ་བྲལ་བ་ཉིད་ཡིན་པས་དེ་བརྐུས་ན་བཙོ་བླག་མཁན་ལ་བརྐུས་པའི་
ཕམ་པ་སྐྱེད་དོ། །བསམ་པས་བཏང་ན་ནི་བདག་པོ་དང་བྲལ་བ་ཉིད་ཡིན་པས་དེ་དགེ་
སློང་གིས་བརྐུས་ཀྱང་ཕམ་པ་མི་སྐྱེད་དོ་ཞེས་སེལ་བ་ཤུགས་ཀྱིས་བསྟན་པ་ཡིན་ནོ། །
དེས་ན་བོར་སྟོར་ཞིག་རྙེད་ན་གལ་ཏེ་དེ་བློས་བཏང་མེད་པ་ཞིག་ཡིན་ན་བདག་པོ་དང་
བཅས་པ་ཡིན་ཞིང་དེ་གསང་ཞིང་བདག་གིར་བྱས་ན་ཕམ་པ་འབྱུང་བས་ལག་ལེན་དོག་
མཐའ་བཟུང་སྟེ་བོར་སྟོར་གང་རྙེད་འོག་ནས་འབྱུང་བ་བཞིན་བདག་པོ་ངོ་ཤེས་ན་དེ་ལ་
གཏད་པ་དང་མ་ཤེས་ན་དགེ་སྐོས་ལ་གཏད་པར་བྱའོ། །གཉིས་པ་ལུང་ཕྲན་ཚེགས་ལས་
སེལ་བ་དངོས་སུ་གསུངས་པ་ནི། དགེ་སློང་གི་ཆོས་གོས་རྐུན་མས་ཁྱེར་བ་ཉིད་ན་དགེ་
སློང་གིས་བསམ་པས་མ་བཏང་བ་ནི་དང་པོའི་བདག་པོ་དགེ་སློང་ཉིད་དང་མ་བྲལ་བ་

ཉིད་ཡིན་པས་དགེ་སློང་གིས་ནན་གྱིས་བཀུག་ཀྱང་ཕམ་པ་མི་སྐྱེད་དོ། །བསམ་པས་
བཏང་ན་ནི་རྫས་དེ་ཕ་རོལ་པོ་ལ་དབང་བ་ཡིན་པས་དེ་ནན་གྱིས་བཀུག་ན་ཕམ་པ་སྐྱེད་
ཅེས་ཡན་ལག་ཤུགས་ཀྱིས་བསྟན་པ་ཡིན་ནོ། །དེ་ཡང་རྫས་དེ་བདག་ལ་དབང་བ་མ་
ཡིན་པར་ཕ་རོལ་ལ་དབང་ཞིང་ཕ་རོལ་པོའི་རྫས་ཉིད་དུ་འདུ་ཤེས་པ་ཞིག་དགོས་སོ། །
དེས་ན་ཡོ་བྱད་གང་རུང་རྐུན་ལ་ཤོར་ན། ཡང་ན་རྙེད་འདོད་ཀྱི་རེ་བ་བཅངས་ནས་བློས་
མི་གཏང་ཞིང་རྗེས་སུ་རྐུན་མ་ངོ་ཤེས་ཏེ་རྙེད་ན་བླང་བར་བྱ་བ་དང་། གལ་ཏེ་བློས་བཏང་
ཟིན་ན་རྗེས་སུ་རྙེད་ཀྱང་མི་བླང་སྙམ་པའི་དམ་བཅའ་བྱས་ནས་རྫས་དེ་འཚོལ་བའི་བྱ་བ་
ཡང་གཏང་བར་བྱའོ། །བདག་པོ་དང་བཅས་པའི་དུད་འགྲོའི་རྫས་བརྐུས་ན་ཅིར་འགྱུར་
ཞེ་ན། འཇིག་རྟེན་གྱི་ཐ་སྙད་ཡིན་མིན་ཡོད་མེད་སོགས་སྨྲ་མི་ཤེས་པ་དུད་འགྲོ་བྱ་དང་རྟ་
ལ་སོགས་པའི་རྒྱན་ལྟ་བུ་ནི་དུད་འགྲོ་བྱ་ལ་སོགས་པ་རྣམས་ལ་ཞལ་ཏ་བྱེད་པ་སྟེ་སྐྱོང་
བར་བྱེད་པའི་མི་དེ་བདག་པོ་ཉིད་ཡིན་པས་དེ་བརྐུས་ན་མི་ལ་བརྐུས་པའི་ཕམ་པར་
འགྱུར་བ་ཡིན་ནོ། །དུད་འགྲོ་ལ་རྒྱན་བཏགས་ནས་མ་ཤིའི་བར་དུ་ཕྱིར་མི་ལེན་པ་ལྟ་བུ་
མི་དང་དུད་འགྲོ་གཉིས་ཀ་བདག་པོ་ཉིད་ཡིན་ན་འདུ་ཤེས་གང་ཞུགས་ཀྱི་དབང་གིས་
ལྟུང་བ་སོ་སོར་འགྱུར་ཏེ། བྱའི་རྒྱན་རྐུ་བ་ན་འདི་མིའི་ཡིན་པས་མི་ལས་བརྐུ་བར་བྱ་སྙམ་
དུ་སེམས་ན་ནི་རིན་ཐང་ཚང་ན་ཕམ་པ་དང༌། མིའི་མིན་ནོ་སྙམ་ནས་རྐུ་ན་ནི་རིན་ཐང་
ཚང་ན་སྦོམ་པོར་འགྱུར་ཏེ། རང་གི་རྣམ་བཤད་ལས། གཉིས་ཀ་བདག་པོ་ཉིད་ཡིན་ན་ནི་
འདུ་ཤེས་ཀྱི་དབང་གིས་ལྟུང་བ་རྣམ་པར་གཞག་པ་ཞེས་བྱ་བ་རིག་པར་བྱའོ། །ཞེས་
གསུངས་པའི་ཕྱིར་རོ། །ཅི་དུད་འགྲོའི་ཟས་དང་སྐོམ་རྐུ་བའང་དེ་ལྟར་ཡིན་ནམ་ཞེ་ན།
བདག་པོས་དུད་འགྲོ་ལ་བཟའ་བཏུང་གི་ཕྱིར་རྩ་དང་ཆུ་ལ་སོགས་པ་བྱིན་པ་ལ་ནི་ཞལ་
ཏ་བྱེད་པའི་བསམ་པ་དང་འབྲེལ་བ་མེད་པ་སྟེ་ཕྱིར་བླང་ངོ་སྙམ་པའི་བསམ་པ་མེད་པར་
ལྟོས་མེད་དུ་དུད་འགྲོ་ལ་བྱིན་པ་ཉིད་ཡིན་ཞིང་བདག་པོ་དུད་འགྲོ་ཡིན་པས་དེ་བརྐུས་ན་
དུད་འགྲོ་ལ་བརྐུས་པའི་སྦོམ་པོར་འགྱུར་བ་ཡིན་ནོ། །ནགས་མེས་བཏང་བ་ལ་སོགས་

པས་རི་དྭགས་ལ་སོགས་པ་བཟུང་བ་ན་དེའི་བདག་པོ་གང་ཡིན་ཞེ་ན། བྱ་དང་རི་དྭགས་
ལ་སོགས་པ་ཡོད་པའི་ནགས་ཀྱི་མཐའ་ནས་མེས་བཏང་བས་བསྐོར་བ་དང་རྒྱ་དང་ནི་
འཛུགས་པ་ལ་སོགས་པ་ཐབས་སྣ་ཚོགས་པ་དག་གིས་གཟུང་བའི་ཕྱིར་རྐང་བཞི་རི་
དྭགས་དང་རྐང་གཉིས་བྱ་དང་རྐང་མང་སྡིག་པ་དང་རྐང་མེད་སྤྲུལ་རྣམས་ལིངས་བཏབ་
པ་སྟེ་ཁོངས་སུ་ཆུད་པ་རྣམས་ལ་ནི་ལིངས་པ་སྟེ་རྔོན་པ་མ་ཡིན་པ་བདག་པོ་ཉིད་མ་ཡིན་
ཏེ་རྔོན་པ་བདག་པོ་ཡིན་པས་དེ་བརྐུས་ན་རྔོན་པ་ལ་བརྐུས་པའི་ཕམ་པར་འགྱུར་བ་ཡིན་
ནོ། །བདག་པོ་གཞན་ཡོད་དུ་ཟིན་ཀྱང་དེའི་དུས་ན་རྔོན་པ་ཁོ་ན་ལ་དབང་བས་ན་རྔོན་པ་
ལ་བརྐུས་པ་ཡིན་ནོ། །རང་འགྲེལ་ལས། རི་དྭགས་ལ་སོགས་པ་སྨོས་པ་ནི་འདིར་དཔེ་
ཡིན་ཏེ། མི་དང་ཕྱུགས་དག་ལ་ཡང་ཆོ་ག་འདི་སྦྱར་བའོ་ཞེས་གསུངས་སོ། །གཞན་ཡང་
འགྲེལ་ཆུང་ལས། ཁོངས་སུ་མ་ཆུད་ཀྱང་མདའ་ལྟ་བུ་ཕོག་སྟེ་རྨས་པ་སྙིགས་མ་ཕྱི་བཞིན་
འོང་པ་ལྟ་བུ་ལས་བརྐུས་ན་ནི་བདག་པོ་ཡོད་པར་གྱུར་ཏེ་ཕམ་མོ། །ཞེས་གསུངས་སོ། ། །
གཉིས་པ་ནི། བྱེ་བྲག་མ་ཕྱེད་པ་ལ་ནི་གཞི་ལས་རྣམ་པར་གཞག་གོ །ཞེས་གསུངས་ཏེ།
བདག་པོ་མ་ངེས་པའི་རྫས་ལ་ལྟུང་བ་ཇི་ལྟར་རྣམ་པར་གཞག་ཅེ་ན། གཏེར་ལ་སོགས་
པའི་རྫས་ལ་བདག་པོ་ཡོད་མེད་བྱེ་བྲག་མ་ཕྱེད་དམ་བདག་པོ་མི་ཡིན་ནམ་དུད་འགྲོ་ཡིན་
བྱེ་བྲག་མ་ཕྱེད་པ་ལ་སུའི་ཡིན་ཡང་བརྐུའོ་སྙམ་པས་བརྐུས་པ་ལ་ནི་གཞི་ངོ་བོ་ཉིད་ལས་
ལྟུང་བ་རྣམ་པར་གཞག་གོ །དེའང་བདག་པོ་དང་བཅས་པ་ཞིག་ན་ནོར་བདག་མི་ཡིན་ན་
རིན་ཐང་ཚང་ན་ཕམ་པར་འགྱུར་ལ། རིན་ཐང་མ་ཚང་ན་སྦོམ་པོར་འགྱུར་བ་དང་། ནོར་
བདག་དུད་འགྲོ་ཡིན་ན་རིན་ཐང་ཚང་ན་སྦོམ་པོར་འགྱུར་ཞིང་། རིན་ཐང་མ་ཚང་ན་ཉེས་
བྱས་དང་། བདག་པོ་མེད་པ་ཞིག་ན་ཡང་རྐུ་སེམས་ཀྱིས་བརྐུས་ན་སྦོམ་པོར་འགྱུར་རོ། །
འདིའི་ཕྱིར་བཅོས་ཡང་གཞི་མ་ངེས་པར་དུ་མ་ངེས་པ་བྱིན་གྱིས་བརླབ། ངེས་ནས་གཞི་ཇི་
ལྟ་བའི་ཕྱིར་བཅོས་བྱའོ། །དོན་ལ་རྫས་དེ་ཉིད་མི་ལ་དབང་ན་མི་ལ་རྐུ་བའི་ཕམ་པ་འབྱུང་
བར་མ་ཟད། མི་མ་ཡིན་ལ་རྐུ་བའི་ལྟུང་བར་ཡང་འགྱུར་ཏེ། སུའི་ཡིན་ཡང་བརྐུའོ་སྙམ་
310

༔
ན་མི་མ་ཡིན་པ་ལའང་རྐུ་སེམས་མ་ལོག་པར་གནས་པའི་ཕྱིར་རོ། །འོན་ཀྱང་མི་མ་ཡིན་
ལ་རྐུ་བའི་ན་སྨད་དུ་འགྱུར་གྱི་མི་མ་ཡིན་པ་ལ་རྐུ་བའི་ལྟུང་བ་དངོས་གཞིར་མི་འགྱུར་ཏེ།
རྫས་དེ་དོན་ལ་མི་མ་ཡིན་པའི་མ་ཡིན་པའི་ཕྱིར་རོ། །ཐོག་མར་མི་ཞིག་གི་ཡིན་ན་སླར་
གཞག་གོ་སྙམ་ནས་བརྐུས་ཏེ་རྗེས་སུ་མིའི་ཡིན་ནས་སླར་བཞག་ན་ཕམ་པ་མི་འབྱུང་བར་
འགྲེལ་ཆུང་ལས་གསུངས་སོ། །གསུམ་པ་ནི། རིན་ཐང་ནི་བརྐུ་བའི་གནས་དང་དུས་
ཀྱིས་སོ། །ཞེས་གསུངས་ཏེ། གནས་དང་དུས་ཐ་དད་པས་རྫས་ཀྱི་རིན་ཐང་ཡང་ཐ་དད་
པར་སྣང་ན། རིན་ཐང་ཇི་ལྟར་རྣམ་པར་གཞག་པར་བྱ་ཞེ་ན། རྫས་ཀྱི་རིན་ཐང་ནི་གང་དུ་
བརྐུ་བའི་གནས་དང་གང་གི་ཚེ་བརྐུས་པའི་དུས་ཀྱིས་རྣམ་པར་གཞག་དགོས་སོ། །དེས་
ན་གནས་གཞན་གྱི་རིན་ཐང་གནས་གཞན་དུ་མི་བརྩི་བ་དང་དུས་གཞན་གྱི་རིན་ཐང་དུས་
གཞན་དུ་མི་བརྩི་སྟེ། བརྩི་ན་ངེས་པ་མེད་པར་འགྱུར་བའི་ཕྱིར་རོ། །འོ་ན་སྦྱོར་བ་ནི་
གནས་གཞན་དང་དུས་གཞན་དུ་བྱས་ཤིང་མཐར་ཐུག་གནས་གཞན་དང་དུས་གཞན་དུ་
གྲུབ་ན་ལྟུང་བ་ཇི་ལྟར་གཞག་ཅེ་ན། མཐར་ཐུག་གི་གནས་དང་དུས་ཀྱི་རིན་ཐང་གིས་
གཞག་སྟེ། བཤིག་སྟེ་རྐུ་ན་འོད་ལྡན་ལས། ཉམས་པར་བྱས་པའི་ངོ་བོ་ཁོ་ན་རིན་ཐང་
བརྩི་ཞེས་གསུངས་པའི་གནད་ཀྱིས་ཤེས་སོ། །འོ་ན་མཐར་ཐུག་གི་དུས་ན་རིན་ཐང་ཚང་
ཡང་སྦྱོར་བའི་དུས་ན་རིན་ཐང་མི་ཚང་བའང་ཡོད་པས་དེས་ཕམ་པ་སྐྱེད་པར་མི་རིགས་
སོ་སྙམ་ན། རིང་སྦྱོར་གྱི་དུས་ན་རིན་ཐང་མ་ཚང་ཡང་ཉེ་སྦྱོར་གྱི་དུས་ན་རིན་ཐང་ཚང་
བས་ཕམ་པ་བསྐྱེད་པ་ལ་མི་རིགས་པ་མེད་དོ། །དེ་ལ་ལེན་པ་པོས་རིན་ཐང་ཚང་བ་ཐོབ་
པ་ཡོད་ཀྱང་བདག་པོས་རིན་ཐང་ཚང་བ་ཤོར་བ་མེད་པས་ཕམ་པ་བསྐྱེད་པར་མི་རིགས་
སོ་སྙམ་ན། མཐར་ཐུག་དང་ཉེ་བའི་སྦྱོར་བའི་སྔ་རོལ་ཏུ་བདག་པོས་བསམ་པས་བཏང་ན་
ནི་དེའི་ཚེ་བདག་པོ་མེད་པར་འགྱུར་བ་ཡིན་པས་ཕམ་པ་བསྐྱེད་པར་མི་རིགས་ཀྱང༌།
བདག་པོས་བསམ་པས་མ་བཏང་ན་ནི་རྫས་དང་བདག་པོ་ཡུལ་ཐ་དད་ཐག་རིང་པོ་ན་
གནས་པའམ་རྐུན་མའི་ལག་ཏུ་ཤོར་ནས་ལོ་གཅིག་སོང་ཡང་བདག་པོ་དེ་ཉིད་ཀྱི་ནོར་

རྫས་ཡིན་པས་རིན་ཐང་ཚང་བ་ཐོབ་པ་བཞིན་དུ་རིན་ཐང་ཚང་བ་ཤོར་བའང་ཡོད་དོ། །འོ་
ན་རིན་ཐང་མེད་པའི་སར་ཐོབ་བློ་སྐྱེས་ན་ཇི་ལྟར་གཞག་ཅེ་ན། བདག་པོའི་གནས་དང་
རྐུན་མའི་གནས་གང་ཉེ་བའི་རིན་ཐང་གིས་འཇོག་ལ། ཉེ་རིང་མཉམ་ན་རྐུན་མའི་གནས་
ཀྱི་རིན་ཐང་གིས་འཇོག་སྟེ། སྒྲ་མི་སྙན་དུ་རྐུ་ན་རྐུན་མའི་གནས་ཀྱི་རིན་ཐང་གིས་འཇོག་
པའི་གནད་ཀྱིས་ཤེས་པར་གསུངས་སོ། །གཉིས་པ་སེལ་བ་རྒྱས་པར་བཤད་པ་ནི། ལྟུང་
བ་རང་རང་གི་དངོས་གཞི་རྫོགས་པར་བསྐྱེད་པ་ལ་ངེས་གཟུང་དུ་དགོས་པའི་ཡན་ལག་
མ་ཚང་བའི་ཆ་ནས་སེལ་བ་ཞེས་བྱ་ལ། དེ་ལ་ཐུན་མོང་གི་སེལ་བ་ནི། བསླབ་པའི་ཡན་
ལག་མ་ཚང་བས་སེལ་བ་སྡོམ་པ་གཏན་ནས་མ་བླངས་པ་ལ་སོགས་པ་དང་། བསམ་པ་
རང་བཞིན་དུ་གནས་པའི་ཡན་ལག་མ་ཚང་བས་སེལ་བ་སྨྱོ་བ་ལ་སོགས་པ་དང་། ལུས་
ཐ་མལ་དུ་གནས་པའི་ཡན་ལག་མ་ཚང་བས་སེལ་བ་ལུས་གཞན་དུ་སྤྲུལ་པའམ་མི་སྣང་
བར་བྱས་པ་དང་། སྦྱོར་མཐར་གྱི་བར་དུ་མཚན་གཅིག་པའི་ཡན་ལག་མ་ཚང་བས་སེལ་
བ་མཚན་གཞན་དུ་འགྱུར་བའོ། །ཐུན་མོང་མ་ཡིན་པའི་སེལ་བ་ནི། གཞིའི་ཡན་ལག་མ་
ཚང་བའི་སེལ་བ་ནས་མཐར་ཐུག་གི་ཡན་ལག་མ་ཚང་བའི་བར་ཡོད་དོ། །སེལ་བ་ལ་
ཅིར་འགྱུར་ལ་བཞི་སྟེ། ན་སྨད་པར་འགྱུར་བ་དང༌། ཆེས་ན་སྨད་པར་འགྱུར་བ་དང༌།
གཞན་དུ་འགྱུར་བ་དང༌། ལྟུང་བ་མེད་པར་འགྱུར་བའོ། །དང་པོ་ནི། སྤྱིར་བཏང་ཕམ་
ལྷག་གི་ཡན་ལག་གཅིག་མ་ཚང་ན་ན་སྨད་སྦོམ་པོ་དང་། སྦོམ་པོ་ལྟུང་བྱེད་སོར་བཤགས་
གསུམ་གྱི་ཡན་ལག་གཅིག་མ་ཚང་ན་ན་སྨད་ཉེས་བྱས་དང་། ཉེས་བྱས་ཀྱི་ན་སྨད་ཉེས་
བྱས་ཕྲ་མོར་འགྱུར་བའོ། །དེའང་དཔེར་ན་མིའི་རྫས་ཡིན་པའི་ཡན་ལག་གཅིག་མ་ཚང་
བ་མི་མ་ཡིན་གྱི་རྫས་རིན་ཐང་ཚང་བ་ལ་ཐོབ་བློ་སྐྱེས་ན་སྦོམ་པོ་འབྱུང་བ་ལྟ་བུའོ། །དེ་
བཞིན་དུ་ལྟུང་བ་གཞན་རྣམས་ལའང་སྦྱར་རོ། །དེའི་རྒྱུ་མཚན་ནི་དགག་བྱ་མི་རྫོགས་
པའི་ཕྱིར་རོ། །དེ་ཡང་མ་བྱིན་པ་ལེན་པ་ལ་ཡན་ལག་གཅིག་མ་ཚང་བའི་སྟོབས་ཀྱིས་
དངོས་གཞི་ལ་སྦོམ་པོ་འབྱུང་བ་ན་དེའི་སྦྱོར་བ་ལ་ཉེས་བྱས་དང་། སྦྱོར་བའི་སྦྱོར་བ་ལ་

ཉེས་བྱས་ཕྲ་མོ་འབྱུང་ངོ༌། །དེ་བཞིན་དུ་ལྟུང་བ་གཞན་རྣམས་ལའང་སྦྱར་རོ། །གཉིས་པ་
ནི། སྤྱིར་བཏང་ཕམ་ལྷག་གི་ཡན་ལག་གཉིས་སོགས་མ་ཚང་ན་ཆེས་ན་སྨད་ཉེས་བྱས་
དང༌། སྦོམ་པོ་ལྟུང་བྱེད་སོར་བཤགས་གསུམ་གྱི་ཡན་ལག་གཉིས་མ་ཚང་ན་ཆེས་ན་སྨད་
ཉེས་བྱས་ཕྲ་མོའོ། །ཉེས་བྱས་ཀྱི་ཆེས་ན་སྨད་ནི་ཉེས་བྱས་ཕྲ་བ་བས་ཀྱང་ཕྲ་བའོ། །ཡན་
ལག་གཉིས་མ་ཚང་བ་ནི་དཔེར་ན་ལྷའི་རྫས་རིན་ཐང་མ་ཚང་བ་བརྐུས་པ་ལ་ཉེས་བྱས་
འབྱུང་བ་ལྟ་བུའོ། །དེ་བཞིན་དུ་ལྟུང་བ་གཞན་རྣམས་ལའང་སྦྱར་རོ། །དམིགས་བསལ་ནི།
མི་ལ་དུད་འགྲོ་ཡང་ངོ༌། །ཞེས་གསུངས་པས་དུད་འགྲོ་མོ་ལ་རེག་ན་ཉེས་བྱས་སུ་འགྱུར་
བ་ལྟ་བུ་ཡན་ལག་གཅིག་མ་ཚང་བ་ལ་ཆེས་ན་སྨད་དུ་འགྱུར་བའང་ཡོད་དོ། །དེ་དག་གི་
རྒྱུ་མཚན་ནི་དགག་བྱ་ཆེས་མ་རྫོགས་པའི་ཕྱིར་རོ། །གསུམ་པ་ནི། དཔེར་ན་སྲོག་གཅོད་
ཀྱི་ཕམ་པ་སྐྱེད་པའི་ཡན་ལག་ཏུ་མི་ཡིན་པའི་ཡན་ལག་མ་ཚང་བར་དུད་འགྲོ་གསོད་ན་
ལྟུང་བྱེད་དུ་འགྱུར་བ་ལ་སོགས་པ་ལྟ་བུའོ། །བཞི་པ་ལ་བཞི་ལས། དང་པོ་དངོས་གཞིའི་
ལྟུང་བ་མེད་པ་ལ་དགོངས་ནས་ལྟུང་བ་མེད་པ་ནི། འདུལ་བྱེད་ལས། ཚེ་དང་ལྡན་པ་ཚུར་
ཤོག ཆུང་ངུ་ཆུང་ངུ་ནས་བླངས་པ་དང་ལྟུང་བར་མི་འགྱུར་རོ། །ཞེས་གསུངས་པ་ལྟ་བུའོ། །
གཉིས་པ་ལྟུང་བ་རྣམ་གཞག་མེད་པ་ལ་དགོངས་ནས་ལྟུང་བ་མེད་པ་ནི། རེག་པའི་ཕམ་
པའི་སྐབས་ལས། བདག་གིར་མི་བྱེད་པ་ལ་ནི་ལྟུང་བ་མེད་དོ། །ཞེས་གསུངས་པ་ལྟ་བུ་སྟེ།།
རེག་པ་དེ་བདག་གིར་མི་བྱེད་ཀྱང་གཞན་ཡིན་ན་བྱིས་པ་ལ་ཡང་རེག་པར་མི་བྱའོ་ཞེས་
གསུངས་པ་ལས་འདས་པའི་བསླབ་བྱའི་ཉེས་བྱས་འབྱུང་མོད་ཀྱི། རེག་པའི་ལྟུང་བ་རྣམ་
གཞག་མེད་པ་ལ་དགོངས་ནས་ལྟུང་བ་མེད་དོ་ཞེས་གསུངས་པ་ལྟ་བུའོ། །དེའང་ལྟུང་བ་
རྣམ་གཞག་གི་ཀུན་སློང་མེད་ན་ལྟུང་བ་རྣམ་གཞག་དེའི་དངོས་གཞི་དང༌། སྦྱོར་བ་དང་།
སྦྱོར་བའི་སྦྱོར་བ་གང་གི་ཡང་ཉེས་པ་མེད་ལ། བསླབ་བྱའི་ཉེས་བྱས་སོགས་སུ་འགྱུར་བ་
ཡོད་དོ། །གསུམ་པ་སྐབས་དེར་གཏོགས་ཀྱི་ལྟུང་བ་མེད་པ་ལ་དགོངས་ནས་ལྟུང་བ་མེད་
པ་ནི། ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་སྐབས་སུ། ལས་སུ་མ་བྱས་པ་
313

ལ་ཡང་ངོ༌། །ཞེས་རྡོ་བཏགས་ཀྱི་ལས་སུ་མ་བྱས་པ་འབྲུ་རྗེན་པ་ཡིན་ན་ལྷུང་བཟེད་དོ་
གསུམ་ལས་ལྷག་པ་ལེན་ནའང་ལྟུང་མེད་དུ་གསུངས་པ་ལྟ་བུ་སྟེ། དེ་ལ་སྐབས་གཞན་
རྗེན་བཙོས་ཀྱི་ཕྱོགས་སུ་གཏོགས་པའི་ཉེས་བྱས་ནི་ཡོད་དེ། མདོ་ལས། འབྲུ་རྗེན་པ་
བླང་བར་མི་བྱའོ། །ཞེས་པ་དང་འགལ་བའི་ཉེས་པ་འབྱུང་བའི་ཕྱིར་རོ། །བཞི་པ་ལྟུང་བ་
གཏན་ནས་མི་སྐྱེད་པ་ལ་དགོངས་ནས་ལྟུང་བ་མེད་པ་ལ་གཉིས་ལས། དང་པོ་བཅས་
རང་མཐའ་དག་གི་ལྟུང་བ་མེད་པ་ནི། ཤེས་པ་རང་བཞིན་དུ་མི་གནས་པ་སྨྱོ་བ་ལྟ་བུ་དང་།
རང་རང་གི་ཀུན་སློང་མེད་པ་དང་། རང་རང་གི་ལས་དང་པོ་པ་དང་། བསླབ་པའི་སེལ་
བ་སྡོམ་པ་གཏན་ནས་མ་བླངས་པ་ལྟ་བུ་ལ་རང་བཞིན་དང་བཅས་པ་མཐའ་དག་གི་ལྟུང་
བ་མི་འབྱུང་ངོ༌། །དེ་ལ་རང་རང་གི་ཀུན་སློང་མེད་ཀྱང་ལྟུང་བ་འབྱུང་བ་ཡོད་དེ། ལུང་
གཏམ་གྱི་གཞི་ལས། གཉིད་ལོག་པའི་ཚེ་ཉེས་པ་བྱུང་ལ་སད་པའི་ཚེ་ཚངས་པར་འགྱུར་
བ་གང་ཞེ་ན། དེ་འདི་ལྟར་དགེ་སློང་གཉིད་ཀྱིས་ལོག་པ་ལས་མལ་སྟན་མཐོན་པོ་མལ་
སྟན་ཆེན་པོའི་དྲུང་དུ་བཏེག་སྟེ་བཞག་པ་དང༌། ཡང་གཉིད་ཀྱིས་ལོག་པ་ལས་བུད་མེད་
ཀྱི་མལ་དུ་བཞག་པ་དང༌། བསྙེན་པར་མ་རྫོགས་པ་ཕྱིར་ཕྱུང་སྟེ། ཉལ་བའི་འོག་ཏུ་
བསྙེན་པར་མ་རྫོགས་པ་དེ་སླར་འོངས་ཏེ་འདུག་ནས་བདག་སད་ནས་ཉེས་པ་འདི་ཉིད་
ཇི་ལྟར་ཆོས་བཞིན་སླར་བྱེད་པ་དེ་ནི་གཉིད་ལོག་བཞིན་ཉེས་པ་བྱུང་ལ་སད་ནས་ཚངས་
པར་འགྱུར་བའོ། །ཞེས་དང་། ཕྲེང་རྒྱུད་ལས། ཁྱིམ་གཅིག་དགེ་སློང་བུད་མེད་དང་། །
གལ་ཏེ་མི་ཤེས་ལྷན་ཅིག་ཉལ། །ནུབ་གསུམ་བསྙེན་པར་མ་རྫོགས་དང་། །གནས་
གཅིག་འདི་ནི་ལུས་ཀྱི་འོ། །ཞེས་ལུས་ཁོ་ན་ལ་བརྟེན་པའི་ལྟུང་བ་དང་། བུད་མེད་དག་ལ་
རྐང་པ་ནི། །ལྔ་འམ་དྲུག་གི་ཆོས་སྟོན་ན། །མ་བསམས་པར་ནི་ལྷག་པའི་ཚིག །སྨྲས་པ་
ལ་ནི་ངག་གིར་བརྗོད། །ཅེས་ངག་ཁོ་ན་ལ་བརྟེན་པའི་ལྟུང་བ་ཡོད་པར་གསུངས་པ་དང་།
གནས་མལ་གྱི་ལྟུང་བྱེད་ཀྱི་སྐབས་ཀྱི་མདོ་རྩ་བར། དེ་ལས་འདའ་བའི་ཕྱིར་བརྗེད་པས་
ཀྱང་འགྲོ་བ་དང་། ནང་དུ་གཉིད་ལོག་པ་དང་། སྙོམས་པར་ཞུགས་པ་ལ་སོགས་པས་ནི་

ལྐོག་ཏུ་གྱུར་པ་ཡིན་ནོ་ཞེས་བརྗེད་པས་འདོམ་བཞི་བཅུ་རྩ་དགུ་འདས་པ་དང་། མཚམས་
ནང་དུ་གཉིད་ལོག་པ་དང་སྙོམས་པར་ཞུགས་པའི་རྐྱེན་གྱིས་གནས་མལ་ཕན་ཕུན་དུ་
གྱུར་ན་ལྟུང་བ་འབྱུང་བར་གསུངས་པའི་ཕྱིར་རོ་ཞེ་ན། དེ་དག་ལས་ལ་ལ་གཞུང་གི་
སྐབས་ན་བཤད་པ་ལྟ་བུའི་ཀུན་སློང་མངོན་གསལ་ཅན་མེད་པ་ལ་དགོངས་ནས་བཤད་
པ་དང་། འགའ་ཞིག་གླེང་རུང་ཙམ་ལ་ལྟུང་བར་བཏགས་པ་སོགས་ལྟུང་བ་བཏགས་པ་
པ་ཡིན་པར་འདོད་དགོས་ཏེ། ཀུན་སློང་གཏན་མེད་ན་ལྟུང་བ་མཚན་ཉིད་པ་འབྱུང་མི་
སྲིད་པའི་ཕྱིར་ཏེ། ཞུ་བ་ལས། བཙུན་པ་དགེ་སློང་གིས་གོས་ཀྱི་གདང་ལས་གོས་ལེན་
ཞིང་སྔར་བརྐུ་བའི་སེམས་བྱུང་ལ་སླད་ཀྱིས་རང་གི་འདུ་ཤེས་དང་ལྡན་པས་རྐུ་བར་
བགྱིད་ན་ཅིར་འགྱུར་ལགས། སྔ་མ་ནི་ཉེས་པ་སྦོམ་པོར་འགྱུར་ལ། ཕྱི་མ་ནི་ཉེས་པ་མེད་
དོ། །འོན་ཏེ་སྔར་ནི་རང་གི་འདུ་ཤེས་དང་ལྡན་ལ། ཕྱིས་བརྐུ་བའི་སེམས་ཀྱིས་རྐུ་ན་སྔ་
མ་ལ་ནི་ལྟུང་བ་མེད་ལ། ཕྱི་མ་ལ་ནི་ཉེས་པ་སྦོམ་པོར་འགྱུར་རོ། །ཞེས་གསུངས་པ་དང་།
སུམ་བརྒྱ་པ་ལས། རྐུ་བ་ལ་ནི་རྐུ་སེམས་གཙོ་བོ་སྟེ། །དེ་བས་དེ་དང་བྲལ་ན་ཉེས་པ་མེད། །
ཅེས་དང་། མལ་སྟན་ཆེ་མཐོའི་སྐབས་ཀྱི་འོད་ལྡན་ལས། བསླབ་པའི་གཞི་འདི་ནི་དངོས་
པོ་གཙོ་བོར་བྱ་བ་ཡིན་ཏེ། གང་གི་ཕྱིར་གཏམ་གྱི་གཞི་ལས། ལུས་ཀྱི་ལྟུང་བ་འབའ་ཞིག་
གོ་ཞེས་གསུངས་པས་དེའི་ཕྱིར་འདུ་ཤེས་གཙོ་བོར་བྱ་བ་སྤྱིར་བཏང་བའི་སྐབས་མེད་དོ་
ཞེས་གསུངས་པ་ལ། དེའི་ཐད་ཀྱི་ཕྲུ་བ་ཆོས་སེང་གིས་མཛད་པའི་ཊི་ཀ་ལས། འདི་ནི་
གླེང་རུང་གི་ལྟུང་བ་ལ་དགོངས་ཏེ། གཏམ་གྱི་གཞི་ལས་ལུས་འབའ་ཞིག་གི་ལྟུང་བར་
གསུངས་ལ། འབའ་ཞིག་ཅེས་པས་སེམས་བཀག་པར་གསལ་ཏེ། ཀུན་སློང་མེད་པ་ལ་
ལྟུང་བ་མཚན་ཉིད་པ་མི་སྲིད་པས་སོ། །ཞེས་གསུངས་པའི་ཕྱིར་དང་། ལྟུང་བ་ཡིན་ན་བྱེ་
སྨྲའི་ལུགས་ལ་རིག་རིག་མིན་གྱི་གཟུགས་ཡིན་པས་ཁྱབ་པ་གང་ཞིག གཟུགས་དེ་
གཉིས་གང་རུང་འབྱུང་བ་ལ། རྒྱུ་ཀུན་སློང་ཡོད་དགོས་པས་ཁྱབ་པའི་ཕྱིར་རོ། །གཞན་
ཡང་རྗེ་བླ་མའི་མདོ་རྩ་བའི་ཟིན་བྲིས་ལས། ཞག་བཅུ་དང་། སུམ་ཅུ་ལས་འདས་པར་

འཆང་འདོད་རྒྱུན་མ་ཆད་པའི་ཀུན་སློང་གི་ཡན་ལག་ནི་མི་དགོས་པ་འདྲ་སྟེ། ཀུན་སློང་དེ་
འདྲའི་དམིགས་མ་ཕྱེད་པར་བཅངས་པའམ། བརྗོད་པའང་ལྟུང་བར་འགྱུར་བའི་ཕྱིར་རོ། །
དེའི་ཕྱིར་ཀུན་སློང་གི་ཡུལ་ལ་ཞུགས་པའི་སྦྱོར་བའི་ཡན་ལག་ཀྱང་མི་དགོས་སམ་སྙམ་མོ། །
འབྲལ་བ་ལ་བསམ་སྦྱོར་གྱི་ཡན་ལག་མི་དགོས་པ་འདྲ་སྟེ། དཔྱད་པར་བྱའོ། །ཞེས་
གསུངས་པ་དང་། ཡང་དེ་ཉིད་ལས། བཅས་རང་མཐའ་དག་གི་ལྟུང་བ་མེད་པའི་ལྟུང་
མེད་བཤད་པའི་སྐབས་སུ། རང་རང་གི་ཀུན་སློང་མེད་པ་ཟེར་ཏེ། ཀུན་སློང་ལ་མི་ལྟོས་
པ་བྱ་རྒྱུ་མི་བྱེད་པའི་ལྟུང་བ་འགའ་ཞིག་ལ་མ་ཁྱབ་བམ་སྙམ་མོ། །ཞེས་བྱ་རྒྱུ་མི་བྱེད་པའི་
ལྟུང་བ་དག་ཡན་ལག་གཞན་ཚང་ན་ཀུན་སློང་མེད་ཀྱང་ལྟུང་བ་བསྐྱེད་པ་ལྟ་བུར་
གསུངས་སོ། །འདུལ་འཛིན་གྲགས་པ་རྒྱལ་མཚན་གྱིས་ཀྱང་། རང་རང་གི་ཀུན་སློང་
ཡན་ལག་ཏུ་དགོས་པའི་ལྟུང་བ་རྣམས་ལ་རང་རང་གི་ཀུན་སློང་མེད་པ་ཞེས་གསུངས་
པས། ཀུན་སློང་ཡན་ལག་ཏུ་མི་དགོས་པའི་ལྟུང་བ་ཡོད་པ་ལྟ་བུར་གསུངས་ཀྱང་། ཀུན་
སློང་གཏན་ནས་མེད་པར་ལྟུང་བ་མཚན་ཉིད་པ་བསྐྱེད་པར་འདོད་ན་ནི་མི་འཐད་ཚུལ་
གོང་སྨོས་བཞིན་ནོ། །རང་རང་གི་ལས་དང་པོ་པ་ལ་ལྟུང་བ་གཏན་ནས་མི་འབྱུང་ན།
དགེ་སློང་ཞིག་གིས་ཀླུ་མིའི་བུ་མོར་སྤྲུལ་པ་ལ་མི་ཚངས་པར་སྤྱོད་པ་ཆོས་ཅན། ལྟུང་བ་མ་
འབྱུང་བར་ཐལ། དགེ་སློང་དེ་ལས་དང་པོ་པ་ཡིན་པའི་ཕྱིར། འདོད་མི་ནུས་ཏེ། དེ་ལ་
སྦོམ་པོ་འབྱུང་བའི་ཕྱིར་ཞེ་ན། ལས་དང་པོ་པ་ཡིན་པ་མ་གྲུབ་སྟེ། ལས་དང་པོ་པ་ཞེས་པ་
ནི་ཕམ་པ་ལྟ་བུ་རིགས་འདྲ་སྔར་མ་མཛད་པའི་བཅས་པའི་ལས་དང་པོ་པ་ཞིག་དགོས་
པའི་ཕྱིར་ཞེས་བཤད་དགོས་སོ། །གཉིས་པ་བཅས་པ་འབའ་ཞིག་གི་ལྟུང་བ་མེད་པ་ལ་
བཞི་སྟེ། དང་པོ་དགག་བྱ་ཉེས་དམིགས་མེད་པས་ལྟུང་བ་མེད་པ་ནི། ཡུལ་ངེས་པ་ཨསྨ་
པ་རན་ཏར་ཁྲུས་ཅི་ཙམ་བྱས་ཀྱང་ལྟུང་བ་མེད་པ་ལྟ་བུ། དུས་ངེས་པ་མགྲོན་དུ་གཉེར་
བའི་དུས་སུ་ཟོས་པ་ལ་མགྲོན་དུ་གཉེར་བ་ལ་རིང་དུ་འདུག་པའི་ལྟུང་བ་མེད་པ་ལྟ་བུ།
གང་ཟག་ངེས་པ་མི་ཆོས་བླ་མའི་མཐུ་དང་ལྡན་པ་ལ་མ་བསྐོས་པར་སྟོན་པའི་ལྟུང་བ་མེད་

པ་ལྟ་བུ། །དངོས་པོ་ངེས་པ་རྡོ་བའི་གཞི་ལ་གདིང་བ་མ་བསྡུས་པ་ལ་ཉེས་པ་མེད་པ་ལྟ་
བུའོ། །གཉིས་པ་རྣམ་པར་དག་པ་བག་ཡངས་དང་འབྲེལ་བས་ལྟུང་བ་མེད་པ་ལ་གཉིས་
སྟེ། བག་ཡངས་ཁ་འཐོར་བ་བྱས་པ་ལ་ཉེས་པ་མེད་པ་དང་། བག་ཡངས་ཆེན་པོ་བྱས་
པས་ཉེས་པ་མེད་པའོ། །དང་པོ་ནི་སྣམ་སྦྱར་དང་མི་འབྲལ་བའི་གནང་བ་སྦྱིན་པ་དང༌།
ལོ་དྲུག་མ་ལོན་པར་སྟན་བྱེད་པའི་གནང་བ་སྦྱིན་པ་དང་། འཁོར་བ་དང་དྲ་བའི་གནང་བ་
སྦྱིན་པས་དེ་དག་གི་ལྟུང་བ་བག་ཡངས་སུ་འགྱུར་བ་དང་། སྲ་བརྐྱང་བཏིང་བས་འཆང་
འབྲལ་འཇོག་གསུམ་སོགས་བག་ཡངས་སུ་འགྱུར་བ་ལྟ་བུའོ། །གཉིས་པ་ནི་བསྟན་པ་ལ་
ཕན་པ་རྒྱ་ཆེན་བྱེད་ནུས་པའི་གང་ཟག་རླབས་པོ་ཆེ་བསྟན་པ་ལ་གཞུག་པའི་ཕྱིར་དགེ་
འདུན་གྱིས་གསོལ་བཞིའི་ལས་ཀྱིས་སྤང་ལྟུང་མན་ཆད་ཆང་མ་གཏོགས་པའི་བཅས་རྐྱང་
གི་གཞི་ལ་ཞུགས་པ་བག་ཡངས་སུ་སྦྱིན་པ་ལྟ་བུའོ། །དེ་ཡང་སྐབས་སུ་བབས་པའི་ལྟུང་
བ་རེ་རེ་ཙམ་གྱི་གཞི་ལ་ཞུགས་པ་བག་ཡངས་སུ་སྦྱིན་པ་ལས་གསོལ་བཞིའི་ལས་གཅིག་
གིས་སྤང་ལྟུང་མན་ཆད་ཆང་མ་གཏོགས་བཅས་རྐྱང་ཀུན་ཀྱི་གཞི་ལ་ཞུགས་པ་བག་
ཡངས་སུ་བྱེད་པ་མེད་པར་འདུལ་འཛིན་འགས་གསུངས་སོ། །གསུམ་པ་བར་ཆད་ཀྱི་
རྐྱེན་དང་ལྡན་པས་ལྟུང་བ་མེད་པ་ལ་གཉིས་ལས། དང་པོ་གཙོ་བོའི་བར་ཆད་དང་ལྡན་
པས་ལྟུང་བ་མེད་པ་ནི། རང་གི་གཙོ་བོའི་བར་ཆད་དགེ་སློང་གིས་བཅས་པ་འགའ་ཞིག་
བསྲུངས་ན་རང་གི་སྲོག་གི་བར་ཆད་དང་། བཅས་པ་འགའ་ཞིག་བསྲུངས་ན་སྡིག་པ་དང་
འབྲེལ་བའི་ཕམ་པ་ནས་བསྡམ་བྱ་ཡན་ཆད་འབྱུང་བར་འགྱུར་བ་ལྟ་བུ་ཚུལ་ཁྲིམས་ཀྱི་
བར་ཆད་དང་། ལམ་ལྔ་ཅི་རིགས་སྐྱེ་བའི་བར་ཆད་དུ་འགྱུར་བ་ལྟ་བུ་དགེ་སྦྱོང་གི་བར་
ཆད་དུ་འགྱུར་ལ། དེ་མ་བསྲུངས་ན་མི་འགྱུར་བ་ཡིན་ན། ཆང་མ་གཏོགས་པའི་བཅས་
རྐྱང་ཕམ་པ་མན་ཆད་ཀྱང་གནང་སྟེ། ཕྲན་ཚེགས་ལས། ཆང་མ་གཏོགས་པ་བཅས་པ་
མཐའ་དག་གིས་ནད་པ་བསྐྱང་ཞེས་གསུངས་ཤིང་། རིགས་པས་ཀྱང་གྲུབ་སྟེ། རིམ་
བཞིན་བཅས་རྐྱང་ལས་སྲོག་གི་བར་ཆད་སྤངས་པ་དགོས་པ་ཆེ་བའི་ཕྱིར་དང༌། བཅས་

རྐྱང་མཐའ་དག་བཅས་པའི་རྟེན་རྣམས་དངོས་དང་བརྒྱུད་པའི་སྒོ་ནས་རང་བཞིན་གྱི་ཉེས་
པ་སྤང་བའི་དོན་དུ་བཅས་པའི་ཕྱིར་དང༌། བཅས་རྐྱང་མཐའ་དག་དངོས་སམ་བརྒྱུད་
པའི་སྒོ་ནས་ལམ་མཐའ་དག་རྒྱུད་ལ་བསྐྱེད་པའི་དོན་དུ་བཅས་པའི་ཕྱིར་རོ། །དེ་ལྟར་
ཡང་། དགེ་སྦྱོང་གི་ཚུལ་དང་སྲོག་དང་ཚངས་པར་སྤྱོད་པའི་བར་ཆད་ཡོད་ན་ཡང་ངོ་། །
ཞེས་དང་། བདེ་བ་ལ་མི་རེག་པ་དང་། དགེ་སྦྱོང་གི་ཚུལ་དང་། ཚངས་པར་སྤྱོད་པའི་བར་
ཆད་དང་། དགེ་འདུན་འཁྲུག་ཏུ་དོགསཔའི་དབང་ཉིད་མ་གཏོགས་པར་འཆབ་ནའོ། །
ཞེས་དང་། རང་བཞིན་གྱི་ཁ་ན་མ་ཐོ་བ་དང་བཅས་པ་ལས་གཞན་པ་ཐམས་ཅད་ལ་གསོ་
བའི་དོན་ཉིད་མ་གཏོགས་སོ་ཞེས་བྱ་བའི་ལྷག་མའོ། །ཞེས་པ་རྣམས་ཀྱིས་རིམ་པ་ལྟར་
སྲོག་ལ་སོགས་པ་གཙོ་བོའི་བར་ཆད་གསུམ་བསྲུང་བའི་ཕྱིར་དབྱར་རལ་བ་དང་།
གཞན་གྱི་གནས་ངན་ལེན་འཆབ་པ་ལ་ཉེས་པ་མེད་པ་དང་། ནད་གསོ་བའི་ཕྱིར་དེས་
ཕན་པའི་ནད་ཅན་ལ་ཆང་མ་གཏོགས་པའི་བཅས་རྐྱང་མཐའ་དག་ལྟུང་མེད་དུ་དངོས་སུ་
གསུངས་པས་དེ་ལས་གཞན་དངོས་སུ་ལྟུང་བ་མེད་པར་མ་གསུངས་པའི་བཅས་རྐྱང་ཆང་
མ་གཏོགས་པ་རྣམས་གཙོ་བོའི་བར་ཆད་གསུམ་གང་རུང་དང་འདོམ་པའི་ཚེ་དེ་དག་གི་བྱ་
བ་ལ་ཞུགས་པ་ལ་ལྟུང་བ་མེད་པར་ཤེས་ཏེ། དངོས་སུ་ལྟུང་མེད་དུ་གསུངས་པ་རྣམས་
དང་གནང་མི་གནང་གི་རྒྱུ་མཚན་མཚུངས་པའི་ཕྱིར་རོ། །དེ་བཞིན་དུ་གཞན་གྱི་གཙོ་བོའི་
བར་ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་ཚུལ་ཡང་། དགེ་སློང་གིས་བཅས་པ་འགའ་
ཞིག་བསྲུངས་ན་གཞན་གྱི་སྲོག་ཆད་པ་མི་སྐྱོབ་པ་དང་། གཞན་རྒྱུད་སྡིག་པས་གོས་པར་
འགྱུར་བ་དང་། ལམ་རྒྱུད་ལ་མི་སྐྱེ་བ་དང་། བཅས་པ་དེ་མ་བསྲུངས་པར་དྲིལ་ན་གཞན་
གྱི་སྲོག་ཆད་པ་སྐྱོབ་པར་འགྱུར་བ་ལ་སོགས་པ་ཡིན་ན། རང་གི་གཙོ་བོ་གསུམ་དང་མ་
འདོམ་པའི་ཚེ། ཆང་མ་གཏོགས་པའི་བཅས་རྐྱང་མཐའ་དག་གནང་སྟེ། བར་ཆད་བསྲུང་
བ་ཉིད་དགོས་པ་ཆེ་བའི་ཕྱིར་རོ། །དེ་ལྟར་དེ་དག་རིམ་བཞིན། གསད་བྱ་མཐོང་ངམ་
ཞེས་འདྲི་བ་ན་རེ་ཞིག་མེ་འདེ་ཞིག ཅེས་སོགས་བསྒོ་བ་རྣལ་གཟོན་གནང་བ་ལྟ་བུ་དང་།

དགེ་སློང་སྡིག་ཅན་གྱིས་རང་གི་དགེ་ཚུལ་སུན་འབྱིན་པའམ་སྡིག་ལྟ་ལ་འགོད་པར་
འགྱུར་ན་དེ་དགག་པའི་ཕྱིར་དགེ་སློང་ལ་ནུབ་ལྷག་ཉལ་གནང་བ་དང་། གཞན་གྱིས་
བདེན་པ་མཐོང་བའི་གེགས་སྤང་བའི་ཕྱིར་མཚན་མོ་རྒྱལ་པོའི་ཕོ་བྲང་དུ་གནས་པར་
གནང་བ་ལྟ་བུའོ། །གལ་ཏེ་རང་གི་གཙོ་བོ་གསུམ་དང་འདོམས་ན་ནི། རྩ་འགྲེལ་ལས།
རང་ལ་མི་གནོད་ན། ཞེས་དང་། རང་དང་གཞན་པ་བསྲུང་བར་ནུས་ན་ཞེས་འབྱུང་ཞིང་།
རིགས་པ་ཡང་ལས་དང་པོ་པ་ལ་རང་བསྲུང་བ་གཙོ་བའི་ཕྱིར་རོ། །གཉིས་པ་གཙོ་བོ་མ་
ཡིན་པའི་བར་ཆད་ཀྱི་རྐྱེན་དང་ལྡན་པས་ལྟུང་བ་མེད་ཚུལ་ནི། བཅས་པ་འགའ་ཞིག་
བསྲུངས་ན་རང་ངམ་གཞན་གྱི་ལུས་ལ་གནོད་པ་དང་། དགེ་བའི་སྦྱོར་བ་ཉམས་པས་
བསོད་ནམས་གསོག་མི་ནུས་པ་དང༌། གཞན་གྱིས་རིན་པོ་ཆེ་ཕྲོག་པ་ལ་སོགས་པས་
ལོངས་སྤྱོད་ལ་གནོད་པ་འབྱུང་ལ། མ་བསྲུངས་ན་དེ་ལྟར་མ་ཡིན་ན། དེ་དག་དགག་
དགོས་གང་ཆེ་བརྟགས་ཏེ། བཅས་པ་བསྲུང་བ་དགོས་པ་ཆེ་ན་མི་གནང་ལ། དེ་གསུམ་
གྱི་བར་ཆད་སྤང་བ་དགོས་པ་ཆེ་ན་གནང་བའོ། །བཅས་པའི་ཁ་ན་མ་ཐོ་བ་ནང་འདོམ་ན་
ལྡོག་འཇུག་ཇི་ལྟར་བྱ་ཚུལ་ལ། བཅས་པ་ཆེ་ཆུང་གཉིས་ནང་འདོམ་ན་བཅས་པ་ཆེ་བའི་
ངོར་ཆུང་བ་གནང་ངམ་མི་གནང་ཞེ་ན། གནང་བའི་ངེས་པ་མེད་དེ། བཅས་པ་ཆུང་བའི་
ངོར་ཆེ་བ་གནང་བ་ཡོད་པའི་ཕྱིར་ཏེ། དགེ་འདུན་གྱི་སྨན་དག་ལུད་པ་ན་དང་པོར་སྨན་
དངོས་ལ་མ་རེག་པར་བུད་ཤིང་དབྲི་བ་དང་། མེ་གསད་པ་སོགས་བྱ་བར་གསུངས་པས་
ལག་ཉའི་ཉེས་བྱས་བསྲུང་བའི་ཆེད་མེ་རེག་གི་ལྟུང་བྱེད་ཉེ་བར་གནང་བའི་ཕྱིར་རོ། །
བཅས་པ་མཉམ་པོ་ལ་བྱ་བ་དེ་འབྲེལ་གྱི་དགག་དགོས་ཆེ་བའི་ངོར་ཆུང་བ་གནང་བར་
ངེས་ཏེ། བཅས་པ་མཐའ་དག་དགག་དགོས་ལ་ལྟོས་པའི་ཕྱིར་རོ། །བྱ་བ་དེ་འབྲེལ་གྱི་
དགག་དགོས་མཉམ་པོ་ལ་བཅས་པ་ཆེ་བའི་ངོར་ཆུང་བ་གནང་བར་ངེས་ཏེ། བྱ་བ་དེ་
འབྲེལ་གྱི་དགག་དགོས་མཉམ་ཡང་། བཅས་པ་ཆེ་ཤོས་དེ་བཅས་པ་རྣམ་འཇོག་གི་
དགག་དགོས་ཆེ་བའི་ཕྱིར་རོ། །བཅས་པ་དང་དགག་དགོས་གཉིས་ཀ་ཆེ་ཆུང་མཉམ་པ་

ནང་འདོམ་ན་ངེས་གཟུང་མེད་པར་གང་ཡང་རུང་བ་གཅིག་ལ་འཇུག་པར་བྱ་སྟེ། གཉིས་
ཀ་ནི་བསྲུང་བར་མི་ནུས་ལ་གཅིག་གི་ངོར་གཅིག་གནང་བའི་རྒྱུ་མཚན་བཅས་པ་ཆེ་ཆུང་
དང་དགག་དགོས་ཆེ་ཆུང་གང་ཡང་མེད་པའི་ཕྱིར་རོ། །འོ་ན་བཅས་པ་ཆེ་ཆུང་དང་དགག་
དགོས་ཆེ་ཆུང་འབྲེལ་ལམ་མ་འབྲེལ་ཞེ་ན། བྱ་བ་དེ་འབྲེལ་གྱི་དགག་དགོས་ཆེ་ཆུང་དང་
བཅས་པ་ཆེ་ཆུང་འབྲེལ་བའི་ངེས་པ་མེད་ལ། བཅས་པ་རྣམ་པར་འཇོག་བྱེད་ཀྱི་དགག་
དགོས་ཆེ་ཆུང་དང་བཅས་པ་ཆེ་ཆུང་འབྲེལ་བར་ངེས་ཏེ། བཅས་པ་རྣམ་འཇོག་གི་དགག་
བྱ་ཆེ་ན་བཅས་པ་ཆེ་ལ། དགག་བྱ་དེ་ཆུང་ན་བཅས་པ་ཡང་ཆུང་སྟེ། མི་དང་མི་མིན་དང་
དུད་འགྲོ་བསད་པ་ལ་བཅས་པ་ཆེ་ཆུང་གསུམ་དུ་རྣམ་པར་བཞག་པ་བཞིན་ནོ། །བྱ་བ་དེ་
འབྲེལ་གྱི་དགག་བྱ་ཆེ་ཡང་བཅས་པ་མི་ཆེ་བ་ནི། འབྱུང་རིང་བའི་ཕྱིར་ཏེ། དཔེར་ན་བུད་
མེད་ཀྱིས་ཡང་ཡང་ཟ་བ་ལ་མ་དད་པའི་དགག་བྱ་ཡོད་ཀྱང་སྐྱེས་པ་ལ་ལྟོས་ན་འབྱུང་རིང་
བའི་ཕྱིར་བཅས་པ་ཆུང་བ་བཞིན་ནོ། །བཞི་པ་སྒྲུབ་པར་མི་ནུས་པ་ཕྱོགས་གཅིག་ལ་
ཞུགས་པས་ལྟུང་བ་མེད་པ་ལ་གསུམ་ལས། དང་པོ་རང་བཞིན་དུ་མི་གནས་པས་སྒྲུབ་
པར་མི་ནུས་པ་ནི། སྨྱོ་བ་དང༌། སེམས་འཁྲུགས་པ་དང་། ཚོར་བས་གཟིར་བ་དང་
། རྨི་
ལམ་ལ་ལྟུང་བ་མེད་པ་ལྟ་བུའོ། །གཉིས་པ་བྱ་དཀའ་བས་སྒྲུབ་པར་མི་ནུས་པ་ལ། དུས་
ཀྱི་དབང་གིས་བྱ་དཀའ་བས་སྒྲུབ་པར་མི་ནུས་པ། འདུས་པ་ཆེན་པོའི་ཚེ་འདུས་ཤིང་ཟ་
བ་ལ་ལྟུང་བ་མེད་པ་ལྟ་བུ་དང་། གནས་སྐབས་ཀྱི་དབང་གིས་བྱ་དཀའ་བས་སྒྲུབ་པར་མི་
ནུས་པ། ཆོ་ག་མ་འབྱོར་བའམ་ལམ་རྒྱགས་གཞན་མེད་ན་ཆུ་ཀླུང་བརྒལ་བའི་ཕྱིར་རམ།
ཁུར་ཚ་བ་བསྙེག་པའི་ཕྱིར་ལག་ཉར་བླང་དུ་རུང་བ་ལྟ་བུ་དང་། ཡུལ་གྱི་དབང་གིས་བྱ་
དཀའ་བས་སྒྲུབ་པར་མི་ནུས་པ། མི་མ་ཡིན་པའི་གནས་ན་དེ་དག་གི་བསོད་ནམས་ལས་
བྱུང་བའི་ས་གཞི་དང་ཐེམ་སྐས་ལ་སོགས་པ་རིན་པོ་ཆེ་ལ་རེག་པ་ལ་ཉེས་པ་མེད་པ་ལྟ་བུ་
སོགས་སོ། །གསུམ་པ་ལྟུང་བ་ནང་འདོམ་པས་སྒྲུབ་པར་མི་ནུས་པ། བཅས་པ་མཉམ་
ཞིང་དགག་དགོས་ཀྱང་མཉམ་པོ་གཉིས་འདོམ་ན་བཅས་པ་གཅིག་མ་བསྲུངས་པ་ལ་ལྟུང་

བ་མེད་པ་ལྟ་བུའོ། །དགག་བྱ་ཉེས་དམིགས་མེད་པས་ལྟུང་བ་མེད་པ་སོགས་ལྟུང་མེད་
བཞི་པོ་དེ་རྣམས་ནི་བཅས་པ་འབའ་ཞིག་གི་ལྟུང་བ་མེད་པ་ཡིན་གྱི། རང་བཞིན་གྱི་ཁ་ན་
མ་ཐོ་བའི་སྐབས་སུ་ལྟུང་མེད་བཞི་པོ་དེ་དག་མི་སྲིད་དེ། རང་བཞིན་གྱི་ཉེས་པ་ནི་ངོ་བོ་
ཉིད་ཀྱིས་སྡིག་ཏུ་འགྱུར་བས། དགག་བྱ་མེད་པ་མི་སྲིད་པའི་ཕྱིར་དང་། རང་བཞིན་གྱི་ཁ་
ན་མ་ཐོ་བ་ནི་སྲོག་ལ་བབས་ཀྱང་མ་གནང་བའི་ཕྱིར་བག་ཡངས་དང་འབྲེལ་བ་མེད་པའི་
ཕྱིར་དང༌། རང་བཞིན་གྱི་ཁ་ན་མ་ཐོ་བ་ལ་ཞུགས་ན་དེ་ཉིད་ཀྱིས་རང་བཞིན་གྱི་ཁ་ན་མ་
ཐོ་བ་སྤངས་པའི་ཚུལ་ཁྲིམས་སོགས་ཀྱི་བར་ཆད་དུ་འགྱུར་བའི་ཕྱིར་དང་། ཚུལ་ཁྲིམས་
ཀྱི་དོན་དུ་སྲོག་ཡལ་བར་འདོར་དགོས་པར་གསུངས་པའི་ཕྱིར་སྒྲུབ་པར་མི་ནུས་པས་
ལྟུང་མེད་དུ་འགྱུར་བ་མེད་དོ། །ཚིག་གི་དོན་ལ་གཉིས། གཙོ་བོའི་སེལ་བ་ལྟུང་བ་མེད་པ་
དང༌། གཙོ་བོ་མིན་པའི་སེལ་བ་ན་སྨད་པ་གཉིས་ཀྱི། དང་པོ་ནི། མ་བསམ་པ་ལ་ནི་ལྟུང་
བ་མེད་དོ། །རང་དང་བརྙ་བ་དང་ཡིད་གཅུགས་པའི་སེམས་དག་གིས་གཞན་ལ་གོ་བར་
བྱས་ཏེ་བླངས་ན་ལྟུང་བ་མེད་དོ། །རྐུ་སེམས་མེད་པ་གཞན་གྱིས་ཀྱང་ངོ་། །སྙིང་རྗེས་རྫུ་
འཕྲུལ་གྱིས་ཕྲོགས་ནའོ། །ཞེས་གསུངས་ཏེ། རྐུ་བར་མ་བསམ་པ་ལ་ཅིར་འགྱུར་ཞེ་ན།
རྐུ་བར་གཏན་ནས་མ་བསམ་པ་ཉིད་ཀྱི་རྫས་ཁྱེར་བ་ལ་ནི་མ་བྱིན་ལེན་གྱི་སྦྱོར་དངོས་ཀྱི་
ལྟུང་བ་གང་ཡང་མེད་དོ། །རྐུ་སེམས་མེད་པའི་ཕྱིར་རོ། །འདི་ནི་ཞུ་བ་ལས། དགེ་སློང་
གིས་རྐུ་སེམས་ཀྱིས་གདང་བུ་བརྐུས་པ་དེར་ཆོས་གོས་ཀྱང་མཆིས་ན་ཅིར་འགྱུར། ཆོས་
གོས་ཀྱི་གདང་བུའི་རིན་ཐང་བརྩི་བར་བྱའོ། །ཞེས་གསུངས་སོ། །ཆོས་གོས་སླར་བསྐྱལ་
ན་དེ་ལ་བརྟེན་ནས་ལྟུང་བ་གཏན་མི་འབྱུང་ངོ་། །རྐུ་སེམས་མེད་པར་རང་གི་རྫས་ལ་རང་
གི་ཡིན་པར་བསམ་པ་དང་རེ་ཞིག་བརྙ་བ་སྟེ་གཡར་བའི་བསམ་པ་དང་ཡིད་གཅུགས་
པའི་སེམས་དག་གིས་འདི་ཁོ་བོས་བླངས་སོ་ཞེས་ཐོག་མར་གཞན་ལ་གོ་བར་བྱས་ཏེ་
བླངས་ན་མ་བྱིན་པར་ལེན་པའི་ལྟུང་བ་མེད་དོ། །སྐབས་འདིར་རྩ་བ་ལས་རྐུ་སེམསཾ་
མེད་པ་ཞེས་མ་སྨོས་པ་ནི་རྐུ་སེམས་མེད་པ་གཞན་གྱིས་ཀྱང་ངོ་ཞེས་པའི་ཤུགས་ཀྱིས་གོ་

བར་ནུས་པའི་ཕྱིར་རོ། །རང་གི་རྫས་ཡིན་ཡང་རྐུ་སེམས་ཀྱིས་ལེན་པ་སྲིད་དེ། ཊཱི་ཀ་ལས།
ལ་ལ་འདི་ལ་རྐུ་སེམས་མེད་པ་ཞེས་བྱ་བ་དེ་སྨོས་མི་དགོས་ཏེ། རང་གི་རྫས་ལ་རྐུ་སེམས་
མི་སྲིད་པའི་ཕྱིར་རོ་ཞེས་ཟེར་ན། དེ་ལྟ་མ་ཡིན་ཏེ། རང་གི་རྫས་ལ་ཡང་རྐུ་སེམས་སྲིད་པ་
ཁོ་ན་སྟེ། གང་གི་ཚེ་རང་གི་རྫས་གཞན་གྱི་ལག་ཏུ་འདོམས་ཤིང་ཕྱིས་རྐུ་སེམས་ཀྱིས་ཅི་
ནས་ཀྱང་སྐྱིན་པ་འཇལ་དུ་གཞུག་གོ་སྙམ་ནས་དེ་ལས་རྐུ་བར་བྱེད་པ་ཡོད་པས་དེའི་ཕྱིར་
རྐུ་སེམས་མེད་པ་ཞེས་བྱེ་བྲག་ཏུ་བྱ་བའོ། །དེ་ལྟར་ཡང་དགེ་སློང་གིས་རང་གི་ལྷུང་བཟེད་
དང་ཆོས་གོས་ཀྱང་རྐུ་སེམས་ཀྱིས་ལེན་ན་ཉེས་པ་སྦོམ་པོར་འགྱུར་བས། ཞེས་གསུངས་
པ་ལྟར་རོ། །རྐུ་སེམས་མེད་པ་སྔར་བཤད་མ་ཐག་པ་དེ་དག་ལས་གཞན་གྱིས་ཏེ།
དཔེར་ན་དགེ་སློང་གིས་དགེ་སློང་ལ་ཁྱེད་ཀྱིས་ཆེ་གེ་མོའི་ཡོ་བྱད་དེ་རྐུས་ཤིག་ཅེས་སྨྲས་
པ་ལ། དེ་འདི་སྙམ་དུ་ངེད་དགེ་སློང་ཡིན་པས་རྐུ་བར་མི་འོས། དེ་རྐུས་ཤིག་ཟེར་བ་
འདྲའང་ལོངས་ཤིག་ཟེར་བར་འདུག་པས་ཡོ་བྱད་འདི་ནི་ཁོ་རང་གི་ཡིན་ནོ་སྙམ་པའི་ཀུན་
སློང་གིས་ལེན་པ་ལ་སོགས་ཀྱང་ལེན་པ་པོ་ལ་ལྟུང་བ་མི་འབྱུང་ངོ༌། །དེ་ལྟར་རྐུར་འཇུག་
པ་པོ་གང་ཡིན་པ་དེ་ནི་གཞི་ཇི་ལྟ་བ་བཞིན་དུ་ལྟུང་བར་འགྱུར་རོ། །དེའང་ཁྱིམ་བདག་
མགོན་མེད་ཟས་སྦྱིན་གྱི་བུ་དག་གཡོན་ཅན་རྣམས་ཀྱིས་བརྐུས་པ་ན་འཕགས་པ་མོའུ་
འགལ་གྱི་བུས་ཕྱིར་ཕྲོགས་པ་ལྟ་བུ་བསམ་པ་རྣམ་དག་སྙིང་རྗེས། སྦྱོར་བ་རྣམ་དག་
བསྒོམས་བྱུང་གི་རྫུ་འཕྲུལ་གྱིས་ཆོམ་རྐུན་པ་ལས་རྫས་ཕྲོགས་ན་ལྟུང་བ་མེད་པའོ། །
འདི་ལ་རྐུ་སེམས་མེད་པའི་ཕྱིར་ཏེ། སྐྱེས་ཐོབ་དང་། ལས་དང་། སྔགས་དང་། སྨན་དང་།
བསྒོམས་བྱུང་མངོན་ཤེས་ཀྱི་རྫུ་འཕྲུལ་ཏེ་རྫུ་འཕྲུལ་ལྔ་ལས། འདི་མངོན་ཤེས་ཀྱི་རྫུ་
འཕྲུལ་ཡིན། དེ་འཐོབ་པ་ལ་བསམ་གཏན་གྱི་དངོས་གཞི་ཐོབ་དགོས། དངོས་གཞི་དེ་
འཐོབ་པ་ལ་འདོད་ཁམས་ཀྱི་ཉོན་མོངས་པ་སྤང་དགོས་པས་དེ་ལ་རྐུ་སེམས་ཉོན་མོངས་
པས་ཀུན་ནས་བསླངས་པ་མི་སྲིད་དེ། ཞུ་འགྲེལ་ལས། བསྒོམས་བྱུང་གི་རྫུ་འཕྲུལ་ཅན་
འདོད་པའི་འདོད་ཆགས་དང་བྲལ་བ་ཡིན་པས་རྐུ་སེམས་མེད་དོ། །ཞེས་གསུངས་པའི་

ཕྱིར་རོ། །གཞན་ཡང་ལུས་ངག་ཕལ་བས་བརྐུས་པ་ལྟ་བུའི་བརྐུས་སོ་ཁྱེར་རོ་ཞེས་པའི་
དགག་བྱ་ཡང་མེད་དོ། །གཉིས་པ་ནི། ཐམས་ཅད་དུ་སྦྱོར་བ་ལ་ནི་ཉེས་བྱས་སོ། །སྡེ་
ཚན་དེ་ལ་གལ་ཏེ་དངོས་གཞི་ཡིན་ན་སྦོམ་པོའོ། །འོག་མ་ལ་ཡང་དེ་བཞིན་ནོ། །མ་ཆོག་
པ་བརྐུས་ནའོ། །བདག་པོ་མེད་པའི་གཏེར་རོ། །རང་གིའོ། །འགྲོ་བ་གཞན་གྱིར་རོ། །
བདག་གིར་མ་བྱས་པར་སྦ་བ་དང་ཆུད་གཟན་པ་དང་ཟིན་པ་བཏང་བ་ལ་སོགས་པས་
བྲལ་བར་བྱེད་ན་ཡང་ངོ་། །སྙིང་རྗེ་དང་ལྡན་པའི་སེམས་ཀྱིས་ན་ཉེས་བྱས་སོ། །སྔར་
བྱས་ན་ཕྱིར་བཅོས་ཀྱང་དེ་མ་བྱས་པ་ཉིད་མ་ཡིན་ནོ། །ནོམ་པའི་སྔ་རོལ་ནི་སྦྱོར་བའི་
སྦྱོར་བ་ཉིད་དོ། །ཕྲི་བའི་གོམ་པ་རེ་རེ་ལ་དེ་ཐ་དད་པ་ཡིན་ནོ། །དེའི་གཞི་ལ་ནི་སེམས་
ཅན་སོ་སོ་ལའོ། །ཡུར་བ་ལས་བཀྲོལ་བ་ནི་གྲུ་ལ་རེག་པ་མ་ཡིན་ནོ། །ཞེས་གསུངས་ཏེ།
ལྟུང་བ་ཐམས་ཅད་དུ་སྦྱོར་བ་གནང་ལ་ཚད་བཟུང་ལས་གཞན་པའི་སྐབས་སུ་སྦྱོར་བ་ལ་
ནི་ཉེས་བྱས་སོ། །དེའི་དམིགས་བསལ་ནི། ཕམ་པའི་སྡེ་ཚན་དེ་ལ་སྦྱོར་བ་དེ་གལ་ཏེ་
ཕམ་པའི་དངོས་གཞི་ཉིད་ཀྱི་སྦྱོར་བ་ཡིན་ན་སྦོམ་པོའོ། །ཇི་སྟེ་སྦྱོར་བའི་སྦྱོར་བ་ཡིན་ན་
དེ་ལ་ནི་ཉེས་བྱས་ཁོ་ནའོ། །ཕམ་པའི་སྡེ་ཚན་གྱི་འོག་མུ་ལྷག་མའི་སྡེ་ཚན་ལ་ཡང་གལ་ཏེ་
དངོས་གཞིའི་སྦྱོར་བ་ཡིན་ན་སྦོམ་པོའོ་ཞེས་སྔར་སྨོས་པ་དེ་བཞིན་ནོ། །དེ་ལ་སྦྱོར་བའི་
སྦྱོར་བ་ཡིན་ན་ཉེས་བྱས་སོ། །དེ་ལྟར་རང་གི་རྣམ་བཤད་ལས། ཐམས་ཅད་དུ་སྦྱོར་བ་ལ་
ནི་ཉེས་བྱས་སོ་ཞེས་བྱ་བ་ནི་ལྟུང་བ་ཐམས་ཅད་ལ་ཡང་སྦྱོར་བ་གང་ཡིན་པ་དེ་ལ་ནི་ཉེས་
བྱས་སོ། །དེ་ནི་སྤྱིར་བཏང་བ་སྟེ། དེའི་དམིགས་ཀྱིས་བསལ་བ་བསྟན་པའི་ཕྱིར། སྡེ་
ཚན་དེ་ལ་གལ་ཏེ་དངོས་གཞིའི་ཡིན་ན་སྦོམ་པོའོ་ཞེས་བྱ་བ་སྨོས་ཏེ་དེ་ལ་ཞེས་བྱ་བ་ནི་
ཕམ་པ་ལའོ་ཞེས་སོགས་གསུངས་པ་དང་། ཊཱི་ཀ་ལས་ཀྱང་དེ་བཞིན་དུ་གསུངས་སོ། ། །
སྐབས་འདིར་སྦྱོར་བའི་སྦྱོར་བའི་ལྟུང་བ་དང༌། སྦྱོར་ལྟུང་གི་རྣམ་གཞག་ཅུང་ཟད་སྤྲོས་ཏེ་
འཆད་ན། སྤྱིར་བཅས་པ་གཅིག་གིས་བསྡུས་པའི་གནས་སྐབས་ཀྱི་དབྱེ་བ་ནི་བཞི་སྟེ།
བསླབ་པར་བྱ་བ་དང་། སྦྱོར་བའི་སྦྱོར་བ་དང་། སྦྱོར་བ་དང་། དངོས་གཞིའོ། །དང་པོ་ནི་

ལྟུང་བ་རྣམ་གཞག་གི་ཀུན་སློང་གིས་ཀུན་ནས་མ་བསླངས་ཀྱང་ལྟུང་བ་རྣམ་གཞག་གིས་
མི་གོས་པར་བྱ་བའི་དོན་དུ་བསླབ་པར་བྱ་བ་ཡིན་པས་ན་བསླབ་བྱ་ཞེས་བྱ་ལ། དེ་ལའང་
གཉིས་ཏེ། སྐབས་དེར་གཏོགས་མ་ཡིན་ཡང་གླེང་གཞིའི་སྐབས་ནས་བྱུང་བ། དཔེར་ན་
འཕྱ་བ་དང་མ་དད་པ་སྤང་བའི་ཕྱིར་འཁྲུར་འཇུག་གི་གླེང་གཞིའི་སྐབས་ནས་སྦྲུམ་མ་
དབེན་པར་གཞག་གོ་ཞེས་གསུངས་པ་ལྟ་བུ་སྐབས་ནས་བྱུང་བའི་བསླབ་བྱ་དང་། ཕམ་
པ་དང་པོའི་སྐབས་ནས་མ་བསྲུངས་པར་ཉིན་མོ་གློས་ཕབ་སྟེ་གཉིད་ལོག་པར་མི་བྱའོ་
ཞེས་གསུངས་པ་ལྟ་བུ་སྐབས་སུ་གཏོགས་པའི་བསླབ་བྱའོ། །དེ་ལ་སྐབས་ནས་བྱུང་བའི་
བསླབ་བྱ་ནི་ལྟུང་བ་དེ་དང་མི་མཐུན་ཡང་དེའི་གླེང་གཞི་སོགས་ཀྱི་སྐབས་ནས་བྱུང་བ་
དང༌། སྐབས་སུ་གཏོགས་པའི་བསླབ་བྱ་ནི་ལྟུང་བ་དེ་དང་བརྒྱུད་པ་རྒྱུར་འགྲོར་མཐུན་པ་
སོགས་ལ་བྱ་སྙམ་མོ་ཞེས་གུང་ཐང་བློ་གྲོས་ཀྱིས་གསུངས་སོ། །མཚོ་ཊཱིཀ་ཉི་ཟེར་དུ་ཡང་
བརྒྱུད་པ་རྒྱུར་འགྲོར་མཐུན་པ། སྦྱོར་བ་རྗེས་སྒྲུབ་མཐུན་པ། དགག་བྱ་ཉེས་དམིགས་
མཐུན་པ་ཞེས་གསུམ་དུ་བཤད་དོ། །གཉིས་པ་སྦྱོར་བའི་སྦྱོར་བ་ལ་གཉིས་ཏེ། སྦྱོར་བའི་
སྦྱོར་བ་མཚན་ཉིད་པ་དང་། བཏགས་པ་པའོ། །དང་པོ་ལ་གཉིས་ཏེ། སྦྱོར་བའི་སྦྱོར་བ་
སེམས་བསྐྱེད་པ་དང༌། ལུས་ངག་ཏུ་གྲུབ་པའོ། །དང་པོ་ནི་ལུས་ངག་ཏུ་མ་གྲུབ་ཀྱང་རྐུ་
བར་འདོད་པའི་བསམ་པ་སྐྱེས་པ་ལྟ་བུའོ། །དེ་ལ་ཉེས་པ་ནི་བསྡམ་བྱ་འབྱུང་ངོ༌། །གཉིས་
པ་ནི་དགེ་སློང་གིས་རྐུ་བར་འདོད་པས་ཁྲི་ལས་ལྡང་བ་ནས་གོམ་པ་འདོར་བར་བྱེད་ཅིང་།
བརྐུ་བྱའི་རྫས་ལ་ནོམ་ཉུག་མི་བྱེད་པའི་གནས་སྐབས་ཏེ། ནོམ་པའི་སྔ་རོལ་ཏུ་སྦྱོར་བའི་
སྦྱོར་བ་ཉིད་དོ། །ཞེས་གསུངས་པའི་ཕྱིར་རོ། །དེ་ལ་ལྟུང་བ་ནི་ཉེས་བྱས་འབྱུང་སྟེ། ལུང་
རྣམ་འབྱེད་ལས། དགེ་སློང་གིས་རྐུ་སེམས་ཀྱིས་ཁྲི་ལས་ལྡང་བར་བྱེད། འགྲོ་བར་བྱེད་
ཅིང་ཇི་སྲིད་དུ་ནོམ་པར་མི་བྱེད་ཉུག་པར་མི་བྱེད་པ་དེ་སྲིད་དུ་ཉེས་བྱས་སུ་འགྱུར་རོ། །
ཞེས་གསུངས་པའི་ཕྱིར་རོ། །དེ་བཞིན་དུ་ལྟུང་བ་གཞན་རྣམས་ལའང་སྦྱར་རོ། །སྦྱོར་
བའི་སྦྱོར་བ་དེ་གཉིས་ཀྱི་སྒྲ་བཤད་ནི། རང་རང་གི་སྦྱོར་བ་ལ་སྦྱོར་བར་བྱེད་པས་ན་དེ་

ཞེས་བྱའོ། །གཉིས་པ་སྦྱོར་བའི་སྦྱོར་བ་བཏགས་པ་པ་ལ་གཉིས་ཏེ། སྦྱོར་བའི་རྣམ་པའི་
སྦྱོར་བའི་སྦྱོར་བ་བཏགས་པ་པ་དང་། དངོས་གཞིའི་རྣམ་པའི་སྦྱོར་བའི་སྦྱོར་བ་བཏགས་
པ་པའོ། །དང་པོ་ནི། སྦྱོར་བའི་སྦྱོར་བ་བྱེད་བཞིན་པའི་གནས་སྐབས་ལས་རྐུ་བའི་འདུན་
པ་ལོག་པ་ལྟ་བུ་སྟེ། མཐར་མ་ཐུག་པའི་སྒོ་ནས་སྦྱོར་བ་དང་རྣམ་པ་འདྲ་བས་ན་སྦྱོར་བའི་
རྣམ་པ་ཞེས་བྱ། རང་རང་གི་སྦྱོར་བའི་སྦྱོར་བ་མཚན་ཉིད་པ་དང་ལྟུང་བ་ངོ་མཉམ་དུ་
བསྐྱེད་པས་ན་སྦྱོར་བའི་སྦྱོར་བ་ཞེས་བྱ། སྦྱོར་བའི་སྦྱོར་བ་ཞེས་མིང་བཏགས་ཀྱང་སྦྱོར་
བ་ལ་སྦྱོར་ནུས་པའི་སྦྱོར་བའི་སྦྱོར་བ་མཚན་ཉིད་པ་མ་ཡིན་པས་ན་བཏགས་པ་པ་ཞེས་
བྱའོ། །འདི་ལའང་སེམས་བསྐྱེད་པ་དང་། ལུས་ངག་ཏུ་གྲུབ་པ་གཉིས་སུ་དབྱེ་ཆོག་པར་
གོང་མའི་གནད་ཀྱིས་ཤེས་སོ། །གཉིས་པ་ནི་ལྷ་རྫས་རིན་ཐང་མ་ཚང་བ་བརྐུས་པས་ཐོབ་
བློ་སྐྱེས་པ་ལྟ་བུ་སྟེ། སྤྱིར་བཏང་ལ་ཡན་ལག་གཉིས་མ་ཚང་ལ་མཐར་ཐུག་གྲུབ་པ་ལྟ་
བུའོ། །ཡན་ལག་གཉིས་མ་ཚང་ན་སྦོམ་པོ་འབྱུང་བའང་ཡོད་དེ། གཞི་མི་མ་ཡིན་ལ་འདུ་
ཤེས་ཀྱང་འཁྲུལ་བའི་སྦོམ་པོ་ཞིག་ཡོད་པའི་ཕྱིར་ཏེ། གཞི་ལྷ་སྦྱིན་ཁོ་ན་གསོད་སེམས་
ཀྱིས་སྦྱོར་བས་མཆོད་སྦྱིན་དང་མི་མ་ཡིན་དང་དུད་འགྲོ་གསུམ་གསོད་པའི་སྦྱོར་བ་ལ་
སྦོམ་པོ་རེ་དང་། མཐར་ཐུག་ལྟུང་མེད་དུ་འགྱུར་བའི་ཕྱིར་ཏེ། འོད་ལྡན་ལས། འདིར་
ཡང་ཆེད་དུ་སྦྱོར་བ་བྱས་ལ་གལ་ཏེ་མི་མ་ཡིན་པའམ། དུད་འགྲོའམ་མི་གཞན་འཆི་བར་
བྱེད་ན་ཐམས་ཅད་ལ་ཡང་མི་བསད་པའི་སྦྱོར་བ་དེ་ཁོ་ནས་ཉེས་པ་སྦོམ་པོར་འགྱུར་བར་
རིག་པར་བྱའོ། །ཞེས་དང་། མི་མ་ཡིན་པའམ། དུད་འགྲོའམ་མི་གཞན་འཆི་བར་བྱེད་པ་
གང་ཡིན་པ་དེ་ནི། དེ་ཁོ་ན་ལས་ལྟུང་བ་མེད་པ་ཡིན་ཏེ། ཞེས་གསུངས་པའི་ཕྱིར་རོ། ། །
དེའང་མཐར་ཐུག་པས་ན་དངོས་གཞིའི་རྣམ་པ་ཞེས་བྱ། རང་རང་གི་སྦྱོར་བའི་སྦྱོར་བ་
མཚན་ཉིད་པ་དང་ལྟུང་བ་ངོ་མཉམ་དུ་བསྐྱེད་པས་ན་སྦྱོར་བའི་སྦྱོར་བ་ཞེས་བྱ། སྦྱོར་བའི་
སྦྱོར་བ་ཞེས་མིང་བཏགས་ཀྱང་སྦྱོར་བའི་སྦྱོར་བ་མཚན་ཉིད་པ་མ་ཡིན་པས་ན་བཏགས་
པ་པ་ཞེས་བྱའོ། །གསུམ་པ་སྦྱོར་བ་ལ་གཉིས་ཏེ། སྦྱོར་བ་མཚན་ཉིད་པ་དང་། བཏགས་

པ་པའོ། །དང་པོ་ནི། དགེ་སློང་གིས་རྐུ་བར་འདོད་པས་མཐར་ཐུག་གི་སྔ་རོལ་ན་ཕམ་པ་
སྐྱེད་ནུས་ཀྱི་རྫས་ལ་ནོམ་ཉུག་བྱེད་པ་ལྟ་བུའོ། །དེ་ལ་ལྟུང་བ་ནི་སྦྱོར་བའི་སྦོམ་པོ་འབྱུང་
སྟེ། ལུང་རྣམ་འབྱེད་ལས། ནོམ་པར་བྱེད། ཉུག་པར་བྱེད་པ་ན་སྦོམ་པོར་འགྱུར་རོ། །
ཞེས་གསུངས་པའི་ཕྱིར་རོ། །དེ་བཞིན་དུ་ལྟུང་བ་གཞན་རྣམས་ལའང་སྦྱར་རོ། །སྒྲ་
བཤད་ནི། རང་རང་གི་ལྟུང་བ་དངོས་གཞི་རྫོགས་པ་ལ་སྦྱོར་བར་བྱེད་པས་ན་སྦྱོར་བ་
ཞེས་བྱའོ། །གཉིས་པ་སྦྱོར་བ་བཏགས་པ་པ་ལ་གཉིས་ཏེ། སྦྱོར་བའི་རྣམ་པའི་སྦྱོར་བ་
བཏགས་པ་པ་དང་། དངོས་གཞིའི་རྣམ་པའི་སྦྱོར་བ་བཏགས་པ་པའོ། །དང་པོ་ནི། རྐུ་
བའི་སྦྱོར་བ་བྱེད་བཞིན་པའི་གནས་སྐབས་ལས་རྐུ་བའི་འདུན་པ་ལོག་པ་ལྟ་བུ་སྟེ།
མཐར་མ་ཐུག་པས་ན་སྦྱོར་བའི་རྣམ་པ་ཞེས་བྱ། རང་རང་གི་སྦྱོར་བ་མཚན་ཉིད་པ་དང་
ལྟུང་བ་ངོ་མཉམ་དུ་སྐྱེད་པས་ན་སྦྱོར་བ་ཞེས་བྱ། སྦྱོར་བ་ཞེས་མིང་བཏགས་ཀྱང་དངོས་
གཞི་ལ་སྦྱོར་ནུས་པའི་སྦྱོར་བ་མཚན་ཉིད་པ་མ་ཡིན་པས་ན་བཏགས་པ་པ་ཞེས་བྱའོ། །
སྐད་ཅིག་གཉིས་པར་སྲོག་དབང་འགག་པར་ངེས་པའི་དགེ་སློང་གི་རྒྱུད་ཀྱི་རྐུ་བའི་སྦྱོར་
ལྟུང་ཡང་དེས་དངོས་གཞི་ལ་སྦྱོར་མི་ནུས་པས་ན་སྦྱོར་བའི་རྣམ་པའི་སྦྱོར་བ་བཏགས་པ་
པ་ཡིན་ནོ། །གཉིས་པ་ནི། མིའི་རྫས་རིན་ཐང་མ་ཚང་བ་བརྐུས་པའི་ཐོབ་བློ་སྐྱེས་པ་ལྟ་
བུ་སྟེ། སྤྱིར་བཏང་ལ་ཡན་ལག་གཅིག་མ་ཚང་བ་ལ་མཐར་ཐུག་གྲུབ་པའོ། །ཡན་ལག་
གཅིག་མ་ཚང་ནས་ལྟུང་མེད་དུ་འགྱུར་བའང་ཡོད་དེ། མ་བསམ་པ་ལ་ནི་ལྟུང་བ་མེད་དོ། །
ཞེས་གསུངས་པ་ལྟ་བུའོ། །དེའང་མཐར་ཐུག་པས་ན་དངོས་གཞིའི་རྣམ་པ་ཞེས་བྱ། རང་
གི་སྦྱོར་བ་མཚན་ཉིད་པ་དང་ལྟུང་བ་ངོ་མཉམ་དུ་བསྐྱེད་པས་ན་སྦྱོར་བ་ཞེས་བྱ། སྦྱོར་བ་
ཞེས་མིང་བཏགས་ཀྱང་དངོས་གཞི་ལ་སྦྱོར་ནུས་པའི་སྦྱོར་བ་མཚན་ཉིད་པ་མ་ཡིན་པས་
ན་བཏགས་པ་པ་ཞེས་བྱའོ། །འོ་ན་སྦོམ་པོ་ལ་རིགས་དུ་ཡོད་ཅེ་ན། སྦོམ་པོ་ལ་སྦོམ་པོ་
མཚན་ཉིད་པ་དང་། བཏགས་པ་པའོ། །དང་པོ་ལ་གོང་སྨོས་བཞིན་སྦྱོར་བའི་སྦོམ་པོ་དང་།
སྦྱོར་བའི་རྣམ་པའི་སྦྱོར་བའི་སྦོམ་པོ་དང་། དངོས་གཞིའི་རྣམ་པའི་སྦྱོར་བའི་སྦོམ་པོའོ། །

དེ་གསུམ་དུ་སྦོམ་པོ་མཚན་ཉིད་པ་ཐམས་ཅད་འདུའོ། །འོ་ན་གསོད་འདོད་མེད་པར་མི་
ལ་འཚེ་བ་ཙམ་གྱི་བསམ་པས་ནགས་མེ་བཏང་བ་དང་། མིའི་ལག་པ་གཅོད་པ་ལ་སོགས་
པའི་སྦོམ་པོ་རྣམས་གང་དུ་འདུ་ཞེ་ན། དེ་རྣམས་དངོས་གཞིའི་རྣམ་པའི་སྦྱོར་བའི་སྦོམ་
པོའི་ཁོངས་སུ་བསྡུ་བར་བྱ་སྟེ། རང་གི་བསམ་པའི་དོན་གྱི་མཐར་ཐུག་གྲུབ་པས་དངོས་
གཞི་དང་རྣམ་པ་འདྲ་ཞིང་སྦྱོར་བ་དང་ལྟུང་བ་ངོ་མཉམ་དུ་སྐྱེད་པའི་ཕྱིར་རོ། །དེའང་འོད་
ལྡན་ལས། མི་ལ་འཚེ་བ་ཙམ་གྱི་བསམ་པས་མེ་བཏང་བའི་ཕྱིར། འདི་ནི་(དངོས་གཞི་དང་འདྲ་བར་}
མཐར་འགྱུར་བ་ལ་{ལྟུང་བ་)སྦྱོར་བ་དང་འདྲ་བའི་ཉེས་པ་སྦོམ་པོ་ཞེས་པ་ནས་ལག་པ་
གཅོད་པ་དང༌། སྣ་འབིགས་པ་དང་། ཆོམ་རྐུན་འབུལ་བ་དང༌། སྐྱ་ཅན་འཚོང་བ་དང་།
འབྲས་མ་སྨིན་པ་བརྟོལ་བ་ལ་སོགས་པ་དག་ལ་ཡང་ངེས་པར་སེམས་རྩུབ་པ་ཉེ་བར་
གནས་པའི་ཕྱིར་སྦོམ་པོར་འགྱུར་བར་ཤེས་པར་བྱའོ། །ཞེས་གསུངས་སོ། །མི་མ་ཡིན་
གསད་པའི་སྦོམ་པོ་དང་ཆུད་གཟན་པའི་སྦོམ་པོ་ཡང་དེ་བཞིན་ནོ། །ཀུན་མཁྱེན་འཇམ་
དབྱངས་བཞད་པས་མིའི་ལག་པ་གཅོད་པ་དང་མི་མ་ཡིན་གསོད་པ་སོགས་འདི་དག་
སྦྱོར་བའི་རྣམ་པའི་སྦོམ་པོར་བསྡུས་སོ། །ཡང་ན་སྦོམ་པོ་ལ་སྡོམ་འགྲེལ་དཔག་བསམ་སྙེ་
མ་ལས་གསུངས་པ་ལྟར་སྦོམ་པོ་མཚན་ཉིད་པ་ལ་སྦྱོར་བའི་སྦོམ་པོ། སྦྱོར་བའི་རྣམ་པའི་
སྦོམ་པོ། །དངོས་གཞིའི་རྣམ་པའི་སྦོམ་པོ་གསུམ་དུ་དབྱེར་ཡང་རུང་ངོ་། །དེ་ལྟར་ན་གོང་
གི་སྦྱོར་བའི་རྣམ་པའི་སྦྱོར་བའི་སྦོམ་པོ་ནི་འདིའི་སྦྱོར་བའི་རྣམ་པའི་སྦོམ་པོ་ལས་གཞན་
མ་ཡིན་ལ། གོང་གི་དངོས་གཞིའི་རྣམ་པའི་སྦྱོར་བའི་སྦོམ་པོ་ནི་འདིའི་དངོས་གཞིའི་རྣམ་
པའི་སྦོམ་པོའི་ཁོངས་སུ་འདུའོ། །གསོད་འདོད་མེད་པར་མི་ལ་འཚེ་བ་ཙམ་གྱི་བསམ་
པས་ནགས་མེ་བཏང་བ་དང༌། མིའི་ལག་པ་གཅོད་པ་ལ་སོགས་པའི་སྦོམ་པོ་ནི་ཕྱི་མའི་
ཁོངས་སུ་གཏོགས་པ་ཡིན་ཏེ། རང་གི་བསམ་པའི་དོན་གྱི་མཐར་ཐུག་གྲུབ་པས་དངོས་
གཞིའི་རྣམ་པ་ཡིན་པའི་ཕྱིར་རོ། །དེ་དག་ནི་འདུལ་བ་འོད་ལྡན་ལས། ཉེས་པ་སྦོམ་པོ་
ཞེས་བྱ་བའི་སྒྲ་ནི། རྣམ་པ་གཉིས་སུ་སྟོན་ཏེ། མིང་དུ་ཆགས་པའི་སྒྲ་དང་། ཡོན་ཏན་གྱི་

སྒྲའོ། །ཞེས་གཉིས་སུ་གསུངས་པའི་དངོས་མིང་དུ་ཆགས་པའི་སྒྲས་སྟོན་པའི་སྦོམ་པོ་
ཡིན་ནོ། །གཉིས་པ་བཏགས་པ་པ་ནི་སྤྱིར་ལྟུང་བ་སྡེ་ལྔ་ཐམས་ཅད་དང་། བྱེ་བྲག་ཏུ་ཉེས་
པ་ཆུང་ངུ་དུ་མ་ལ་མིང་སྦོམ་པོ་ཞེས་བཏགས་པ་ལྟ་བུ་སྟེ། ལུང་མ་མོ་ལས། ཉེས་པ་སྦོམ་
པོའི་ཉེས་པ་སྦོམ་པོ་གང་ཞེ་ན། ཕས་ཕམ་དང་དགེ་འདུན་ལྷག་མའོ། །ཅིའི་ཕྱིར་ཉེས་པ་
སྦོམ་པོ་ཞེས་བྱ་ཞེ་ན། རྣམ་པ་གཉིས་ཀྱི་ཕྱིར་ཉེས་པ་སྦོམ་པོ་ཞེས་བྱ་སྟེ། ཉེས་པ་སྦོམ་པས་
ན་ཉེས་པ་སྦོམ་པོ་དང༌། རང་བཞིན་གྱི་ཉེས་པ་སྦོམ་པས་ན་ཉེས་པ་སྦོམ་པོ་ཞེས་བྱའོ། །
ཞེས་དང་། ཉེས་པ་སྦོམ་པོ་མེད་པའི་ཉེས་པ་སྦོམ་པོ་གང་ཞེ་ན། ཉེས་པའི་རིགས་ལྷག་མ་
གསུམ་སྟེ། ལྟུང་བ་དང་སླར་བཤག་པར་བྱ་བ་དང་ཉེས་བྱས་རྣམས་ཏེ། དེ་ནི་ཉེས་པ་
སྦོམ་པོ་མེད་པའི་ཉེས་པ་སྦོམ་པོའོ། །ཞེས་དང་། འོད་ལྡན་ལས། ཡོན་ཏན་གྱི་སྒྲ་ནི་ཉེས་
པ་མང་པོ་ཞེས་བྱ་བ་ཡིན་ནོ། །ཞེས་གསུངས་པའི་ཕྱིར་རོ། །དེའང་སྔར་བཤད་པ་ལྟར་
སྦོམ་པོ་མཚན་ཉིད་པ་ནི་ཕམ་ལྷག་གི་སྡེ་ཚན་གྱི་ཁོངས་སུ་འདུ་ཞིང་། བཏགས་པ་པ་ནི་
ལྟུང་བ་སྡེ་ལྔ་པོའི་ཁོངས་སུ་འདུ་བར་འགྱུར་རོ། །སྦོམ་པོའི་སྒྲ་བཤད་ནི། ཕམ་ལྷག་ལྟ་
བུའི་ལྟུང་བ་ཧ་ཅང་ཆེན་པོ་མ་ཡིན་ཡང་། ལྟུང་བྱེད་སོགས་ལས་ཆེ་བའམ་སྦོམ་པའི་རྒྱུ་
མཚན་གྱིས་སྦོམ་པོ་ཞེས་བྱའོ། །ཡང་ན་དམན་པ་སྦོམ་པོ་ཞེས་འདོགས་ཚེ་དེའི་སྒྲ་བཤད་
ནི་འོད་ལྡན་ལས། དམན་པ་སྦོམ་པོར་ཞེས་བྱ་བ་ནི་ཆུང་བའི་རྣམ་གྲངས་ཡིན་ཏེ། ཨུཏྤ་
ལཱིའི་ཕྲེང་བ་(ལུང་ཞུ་བ་}ལས་འདི་སྐད་ཅེས་དམན་པ་སྦོམ་པོ་ཞེས་བྱ་བའི་ཚིག་འདི་ནི་རིལ་
གྱིས་མ་ཡིན་པ་དང་། གླང་པོ་ཆེའི་གཙོ་བོ་དག་མི་བུལ་མི་མགྱོགས་པར་འགྲོ་བ་ལ་སྦྱར་
བ་ཡིན་ནོ་ཞེས་གསུངས་པ་ལྟར་ཕམ་ལྷག་ལས་དམན་ཞིང་ལྟུང་བྱེད་སོགས་ལས་ཆེ་བའི་
རྒྱུ་མཚན་གྱིས་དམན་པ་སྦོམ་པོ་ཞེས་བྱའོ། །བཞི་པ་དངོས་གཞི་རྫོགས་པ་ནི་རང་རང་གི་
སྐབས་སུ་རྒྱས་པར་སྨྲས་ཟིན་དང་བཤད་འགྱུར་གྱིས་ཤེས་སོ། །ཚིག་གི་དོན་ནི། མ་ཤ་
ཀ་ལྔ་ལ་སོགས་པ་རིན་ཐང་ཚང་བ་བརྐུས་ན་ཕམ་པར་འགྱུར་ན་དེར་མ་ཆོག་པ་བརྐུས་ན་
ཅིར་འགྱུར་ཞེ་ན། མུ་ཆོག་པ་བརྐུས་ན་ཡན་ལག་གཞན་ཐམས་ཅད་ཚང་ཡང་སྦོམ་པོའོ། །

རིན་ཐང་གི་ཡན་ལག་མ་ཚང་བའི་ཕྱིར་ཕམ་པ་མི་འབྱུང་ངོ༌། །མི་མ་ཡིན་གྱིས་བཟུང་བ་
ལ་དེར་འདུ་ཤེས་ནས་མ་ཆོག་པ་བརྐུ་བའམ། མི་མ་ཡིན་གྱིས་བཟུང་བ་ལ་མིའི་རྒྱུད་ཀྱིས་
བཟུང་བར་འདུ་ཤེས་ནས་མ་ཆོག་པ་བརྐུ་བའམ། བདག་པོ་གང་གིས་ཀྱང་མ་བཟུང་བ་
མ་ཆོག་པ་བརྐུ་བའམ། མི་མ་ཡིན་གྱིས་བཟུང་བ་ལ་དེར་འདུ་ཤེས་པ་མེད་པས་བརྐུ་བ་
རྣམས་ལ་ནི་ཉེས་བྱས་རེ་འབྱུང་བར་སྐབས་འདིར་ཊཱི་ཀ་ལས་གསུངས་སོ། །མིའི་རྒྱུད་
ཀྱིས་ཡོངས་སུ་བཟུང་བ་ཞེས་སྨོས་ན། བདག་པོ་མེད་པའི་གཏེར་ལ་སོགས་པ་བརྐུས་ན་
ཅིར་འགྱུར་ཞེ་ན། རྫས་དེ་སྦེད་པར་བྱེད་པའི་རིགས་རྒྱུད་ཆད་དམ། མ་ཆད་ཀྱང་དེ་
རིགས་རྒྱུད་ཀྱིས་ཡོད་པར་མ་ཤེས་ཤིང་། ཡུལ་དེའི་བདག་པོ་རྒྱལ་པོས་ཀྱང་མ་ཤེས་པའི་
ནོར་ལྟ་བུ་དོན་ལ་བདག་པོ་ཡོད་ཀྱང་བདག་པོས་གཏེར་ཡོད་པའི་དོན་མ་རྟོགས་ནས་
བདག་ཏུ་བཟུང་ཡོད་པའི་བདག་པོ་མེད་པའི་གཏེར་རིན་ཐང་ཚང་བ་བརྐུས་ན་སྦོམ་པོར་
འགྱུར་རོ། །ཕམ་པ་མི་འབྱུང་སྟེ། མིའི་རྒྱུད་ཀྱིས་ཡོངས་སུ་བཟུང་བའི་ཡན་ལག་མ་ཚང་
བའི་ཕྱིར་རོ། །གཏེར་ཡོད་པའི་དོན་རྟོགས་མ་རྟོགས་ཀྱི་བདག་པོ་གཉིས་ཀ་མེད་པའི་
གཏེར་ལ་ཇི་ལྟར་འགྱུར་ཞེ་ན། དེ་ནི་རྐུ་སེམས་མེད་ན་ལྟུང་བ་མི་འབྱུང་སྟེ། བདག་པོ་
མེད་པའི་ཕྱིར་རོ། །འོ་ན་བདག་པོས་ཡུན་རིང་དུ་བརྗེད་པའི་རྫས་བརྐུས་ན་ཅིར་འགྱུར་
ཞེ་ན། འགྲེལ་ཆུང་ལས། ནོར་བདག་གི་སེམས་ལ་ནོར་ཡོད་པར་ཡང་མི་དྲན་པ་སྟོར་བ་
ཡང་མི་དྲན་པ་ཞིག་ལས་བརྐུས་ན། ཐོག་མར་ནོར་བདག་གི་སེམས་ལ་བདག་གི་ཡིན་
པར་བསམ་པས་ཕྱིས་མི་དྲན་ཡང་ཕམ། ཞེས་སོ། །གཞན་གྱི་རྫས་བརྐུས་ན་ཕམ་པར་
འགྱུར་ན། རང་གི་རྫས་བརྐུས་ན་ཅིར་འགྱུར་ཞེ་ན། རང་གི་རྫས་རིན་ཐང་ཚང་བ་ཞིག་
གཞན་ལ་སྐྱིན་པ་གཞལ་དུ་གཞུག་པའི་ཕྱིར་དུ་རྐུ་སེམས་ཀྱིས་བརྐུས་ནའང་སྦོམ་པོའོ། །
ཡང་ན་རང་གི་རྫས་ལ་གཞན་གྱིས་ཡོངས་སུ་བཟུང་བའི་རྫས་སུ་འདུ་ཤེས་འཁྲུལ་ཏེ་
བརྐུས་ནའང་སྦོམ་པོའོ། །རང་གི་རྫས་གཞན་གྱིས་བདག་ཏུ་ཡོངས་སུ་བཟུང་བ་ལ་
བཟུང་བར་འདུ་ཤེས་པས་བརྐུས་ནའང་སྦོམ་པོའོ། །འགྲོ་བ་གཞན་ཞེས་པ་འདི་ལ་

བཤད་ལུགས་གཉིས་ཡོད་པ་ལས། དང་པོ་བསམ་པའི་སེལ་བར་བཤད་པའི་ལུགས་ནི།
མིའི་རྫས་ལ་མི་ལས་འགྲོ་བ་གཞན་གྱིར་ཏེ་གཞན་གྱི་རྫས་སུ་འདུ་ཤེས་པས་བརྐུས་
ནའང་སྦོམ་པོར་འགྱུར་རོ་ཞེས་མདོ་ཚིག་དེའི་དོན་ཊཱི་ཀས་དེ་ལྟར་བཤད་ཅིང་། རང་གི་
རྣམ་བཤད་ལས་ཀྱང་དེ་དང་མཐུན་པར་གསུངས་ལ། ལུང་རྣམ་འབྱེད་ལས་ཀྱང་། མི་
རྣམས་ཀྱི་རྩེད་མོའི་བྱ་ནེ་ཙོའམ་རྨ་བྱ་མུ་ཏིག་གི་ཆུན་པོས་བརྒྱན་པ་ལ་དགེ་སློང་གིས་འདི་
རྣམས་བྱ་ལས་བརྐུ་བར་བྱའི་མི་ལས་མ་ཡིན་ནོ་སྙམ་དུ་སེམས་ཏེ་བརྐུས་ན་སྦོམ་པོར་
འགྱུར་རོ། །ཞེས་གསུངས་སོ། །གཞིའི་སེལ་བར་བཤད་པའི་ལུགས་ནི། འགྲེལ་ཆུང་གི་
རྩ་བ་ལས། རྒྱུད་གཞན་གྱི་ཡང་ངོ་ཞེས་དང་། དེའི་འགྲེལ་པར། མི་མ་གཏོགས་པ་ལམ་
རྒྱུད་བཞི་གང་ཡང་རུང་སྟེ་ནོར་རྫས་བརྐུས་ན་སྦོམ་པོའོ་ཞེས་བཤད་ཅིང་། ཤེར་འབྱུང་གི་
འགྲེལ་པ་ལས་ཀྱང་དེ་དང་མཐུན་པར་གསུངས་ལ། ལུང་རྣམ་འབྱེད་ལས་ཀྱང་། ཆུ་
དཀོན་ཞིང་རིན་ཆེ་བར་གྱུར་པའི་ཚེ་དགེ་སློང་གིས་དུད་འགྲོའི་ཆུ་བརྐུས་ན་རིན་ཐང་ཚང་
ན་སྦོམ་པོར་འགྱུར་རོ། །ཞེས་གསུངས་སོ། །བདག་ཉིད་ཀྱིས་བདག་གིར་བྱ་བར་བརྐུས་
ན་ཕམ་པར་འགྱུར་བར་བསྟན་ན། རང་གིས་བདག་གིར་བྱ་བའི་རྫས་སུ་མ་ཡིན་པར་
བདག་པོ་དང་དབྲལ་བའི་སེམས་འབའ་ཞིག་གིས་བདག་པོ་ལས་བྲལ་བར་བྱས་ན་ཅིར་
འགྱུར་ཞེ་ན། མི་གཞན་གྱིས་བདག་ཏུ་བཟུང་བའི་རྫས་ལ་དེར་འདུ་ཤེས་པས་བརྐུས་ཏེ་
རང་གིས་བདག་གིར་མ་བྱས་པར་འདམ་རྫབ་ལ་སོགས་པར་སྦ་བ་དང་། མེར་བསྲེག་པ་
དང་ཆུ་ལ་བསྐུར་བ་ལ་སོགས་པས་ཆུད་གཟན་པ་དང༌། རི་དྭགས་ལ་སོགས་པ་རྒྱའམ་
རྙིས་ཟིན་པ་དེའི་ཡང་མ་གྱུར་ཅིག བདག་གི་ཡང་མ་གྱུར་ཅིག་སྙམ་ནས་བཀྲོལ་ཏེ་བཏང་
བ་དང་། ལ་སོགས་པས་ནོར་བདག་དང་མི་འཕྲད་པར་བྱ་བའི་ཕྱིར་གནག་རྟ་གཞན་དུ་
བཅིངས་ཤིང་བཏགས་པ་དང་གཞན་དུ་སྐྱོད་པ་ལ་སོགས་པས་ནོར་བདག་པོ་ལས་བྲལ་
བར་བྱེད་ན་ཡང་ངོ་ཞེས་རིན་ཐང་ཚང་ན་སྦོམ་པོའོ། །གནོད་པ་བྱ་བའི་སེམས་ཀྱིས་ཕྲལ་
བ་ལ་སྦོམ་པོར་སྨྲས་ན་སེམས་གཞན་གྱིས་ཕྲལ་བ་ལ་ཇི་ལྟར་འགྱུར་ཞེ་ན། རི་དྭགས་ལ་

སོགས་པ་རྒྱའམ་རྨིས་ཟིན་པ་ན་དགེ་སློང་གིས་དུད་འགྲོ་དང་རྔོན་པ་གཉིས་ཀ་ལ་སྙིང་རྗེ་
དང་ལྡན་པའི་རྐུ་སེམས་ཀྱིས་བཏང་ན་ཉེས་བྱས་སོ། །བརྐུས་པའི་ཕམ་པར་མི་འགྱུར་ཏེ།
རང་དོན་དང་འཚོ་ཆེད་མེད་པའི་ཕྱིར་རོ། །སྙིང་རྗེ་ཡོད་ཀྱང་ལྟུང་བ་གཏན་ནས་མི་བསྐྱེད་
པ་མ་ཡིན་ཏེ། བཅས་པའི་རྟེན་ཅན་གྱི་རིག་བྱེད་རྐུ་སེམས་ཀྱིས་བསྐྱེད་པ་ཡོད་པའི་ཕྱིར་
རོ། །ཕམ་པའི་དངོས་གཞི་སྐྱེད་པའི་སྦྱོར་བ་ལ་སྦོམ་པོར་འགྱུར་ན། སྔར་ཕམ་པའི་སྦྱོར་
བ་བྱས་ནས་ཕྱིས་ཕམ་པར་འགྱུར་བ་མ་བྱས་པར་བར་སྐབས་སུ་ཕྱིར་ལོག་ན་ཅིར་འགྱུར་
ཞེ་ན། སྔར་རྐུན་མ་ལ་རྐུ་ཡུལ་གྱི་རྒྱུས་བསྟན་པ་སོགས་ཕམ་པའི་སྦྱོར་བ་བྱས་ན་ཕྱིས་
རྐུན་པོ་བཟློག་གམ་ཁྱིམ་དེར་སྦྲན་པ་སོགས་ཀྱིས་ཕྱིར་བཅོས་ཀྱང་སྔར་གྱི་རྐུ་བའི་སྦྱོར་
བ་དེ་མ་བྱས་པ་ཉིད་མ་ཡིན་ནོ། །དེས་ན་རྐུ་བའི་སྦོམ་པོ་བྱུང་ཟིན་པ་ཡིན་ནོ། །འགྲེལ་
ཆུང་ལས། རྐུན་པོས་དགེ་སློང་ལ་རྐུ་བའི་རྒྱུས་དྲིས་པ་ལ། དགེ་སློང་གིས་སྐྱེས་པ་མེད་དོ། །
ཁྱིས་མི་ཟའོ་ཞེས་བྱ་སྟེ། རྐུ་བར་བསྟན་པའི་འོག་ཏུ་སྔར་སྨྲས་པ་རྫུན་བྱ་སྟེ། རྐུ་བའི་མི་
རིགས་སོ་ཞེས་སླར་བཟློག་ཀྱང་སྦོམ་པོར་འགྱུར་རོ། །ཞེས་སོ། །སྦྱོར་བ་ལ་སྦོམ་པོ་དང་
སྦྱོར་བའི་སྦྱོར་བ་ལ་ཉེས་བྱས་སུ་སྨྲས་ན་དེ་གཉིས་ཀྱི་ཁྱད་པར་གང་ཞེ་ན། བརྐུ་བྱའི་
རྫས་ལ་ནོམ་པའི་སྔ་རོལ་ཁྲི་ལས་ལྡང་བ་དང་། ཤམ་ཐབས་གོན་པ་ལ་སོགས་པ་ནི་སྦྱོར་
བའི་སྦྱོར་བ་སྟེ་ཉེསཾ་བྱས་སྐྱེད་པ་ཉིད་དོ། །ནོམ་པ་ནི་སྦྱོར་བ་ཉིད་དོ་ཞེས་ཤུགས་ཀྱིས་
བསྟན་ཏོ། །དེ་ཡང་ཊཱི་ཀ་ལས། ནོམ་པ་མང་པོ་དག་ལ་ཡང་ཇི་སྲིད་དུ་རྐུ་བའི་བསམ་པ་
ཕྱིར་མ་ལོག་པའི་བར་དུ་ནི་སྦོམ་པོ་གཅིག་ཁོ་ནའོ། །ཕྱིར་ལོག་པའི་བསམ་པ་བྱུང་ན་ནི་
ཡང་ཕྱིས་ནོམ་པར་བྱེད་པ་ན་སྦོམ་པོ་གཞན་དུ་འགྱུར་རོ། །ཞེས་གསུངས་སོ། །དེ་བཞིན་
དུ་རྐུ་བར་འདོད་ནས་ཇི་ལྟར་ཁྲི་ལས་ལྡང་བར་བྱེད་པ་ལ་སོགས་པ་སྦྱོར་བའི་སྦྱོར་བ་
དག་ལ་ཉེས་བྱས་གཅིག་ཁོ་ན་ཡིན་པ་དེ་བཞིན་དུ་སྦྱོར་བའི་སྦྱོར་བ་ཐམས་ཅད་ལ་ཉེས་
བྱས་གཅིག་ཁོ་ན་ཡིན་ནམ་ཞེ་ན། ཐམས་ཅད་ལ་མིན་ནོ་ཞེས་དམིགས་བསལ་སྟོན་པ་ནི།
དགེ་སློང་གིས་གཞན་གྱི་རྫས་ཁུར་ཏེ་ལམ་དུ་འགྲོ་བ་ན་རྐུ་སེམས་ཀྱིས་བདག་པོའི་མངོན་

སུམ་དུ་ཕྱིར་ནུར་ཞིང་གོམ་པ་ཕྲི་བའི་གོམ་པ་རེ་རེ་ལ་སྦྱོར་བའི་སྦྱོར་བ་དེ་ཐུ་དད་པ་ཡིན་
ནོ། །དེས་ན་སྣང་བར་རྐང་པ་བཏེག་པ་ཐམས་ཅད་ནི་མི་སྣང་བར་འགྲོ་བའི་སྦྱོར་བའི་
སྦྱོར་བ་ཉིད་ཡིན་པས་ན་བདག་པོའི་སྣང་བར་རྐང་པ་བཏེག་པ་གཞན་རེ་རེ་ལ་ཉེས་བྱས་
རེ་རེར་འགྱུར་བ་དང་། མི་སྣང་བར་འགྲོ་བའི་རྐང་པ་བཏེག་པ་དེ་སྦྱོར་བ་ཉིད་ཡིན་པས་
དེའི་ཚེ་སྦོམ་པོ་འབྱུང་སྟེ། ཊཱི་ཀ་ལས། གང་ནས་མི་སྣང་བར་འགྲོ་བའི་རྐང་པ་བཏེག་པའི་
རྐང་པ་བཏེག་པ་དེ་ནི་སྦྱོར་བ་ཉིད་ཡིན་ནོ། །ཞེས་དང་། དེས་ན་མི་སྣང་བར་འགྲོ་བའི་
ཕྱིར་རྐང་པ་བཏེག་པའི་སྔ་རོལ་ཀྱི་རྐང་པ་བཏེག་པ་གཞན་རེ་རེ་ལ་ཉེས་བྱས་རེ་རེར་
འགྱུར་རོ། །ཞེས་དང༌། རང་འགྲེལ་ལས། ཐ་མའི་རྐང་པ་བཏེག་པ་ལ་སྦོམ་པོ་སྟེ།
གཞན་རྣམས་ལ་ནི་སོ་སོར་ཉེས་བྱས་སོ། །ཞེས་གསུངས་པའི་ཕྱིར་རོ། །གོམ་པ་བསྐྱེད་
ནས་སྔོན་དུ་འགྲོ་བ་ལའང་དེ་བཞིན་ནོ། །འདི་རྫས་རང་གི་ལག་ན་ཡོད་ཅིང་བདག་པོ་
མངོན་སུམ་དུ་ཡོད་པས་སྦྱོར་བའི་སྦྱོར་བ་གཞན་དང་མི་འདྲ་བའི་དམིགས་བསལ་ཡིན་
པར་བུ་སྟོན་རིན་པོ་ཆེས་གསུངས་སོ། །བྱ་བ་གཅིག་ལ་ལྟུང་བའང་གཅིག་ཏུ་འགྱུར་བས་
ཁྱབ་བམ་ཞེ་ན། གཞི་སེམས་ཅན་ལས་གྱུར་པ་ལ། གཞི་སེམས་ཅན་ཚོགས་པ་ཡན་ལག་
ཏུ་མི་དགོས་པ་དང་དགོས་པ་གཉིས་ཡོད་པ་ལས་སེམས་ཅན་ཚོགས་པ་ཡན་ལག་ཏུ་མི་
དགོས་པ་རྣམས་ཀྱི་དབང་དུ་བྱས་ནས། སེམས་ཅན་དེའི་གཞི་ལ་བརྐུས་པ་དང་མཚོན་
བཏབ་པ་དང་སྐུར་བ་བཏབ་པ་ལ་སོགས་པ་བྱེད་ན་ནི་སེམས་ཅན་སོ་སོ་ལ་བརྟེན་ནས་
ལྟུང་བ་ཐ་དད་པར་འགྱུར་བའོ། །དཔེར་ན་དགེ་སློང་གིས་བདག་པོ་མང་པོའི་རྫས་རྐུ་
ཞིང་བདག་པོ་རེ་རེ་ལ་ལྟོས་ནས་རིན་ཐང་རེ་རེ་ཚང་ན་བདག་པོ་སེམས་ཅན་སོ་སོ་ལས་
ཕམ་པ་ཐ་དད་འབྱུང་ཞིང་སྦྱོར་བའི་སྦོམ་པོ་དང་སྦྱོར་བའི་སྦྱོར་བའི་ཉེས་བྱས་རྣམས་ཀྱང་
ཐ་དད་པ་འབྱུང་ངོ་། །དེ་ལས་གཞན་གཞི་སེམས་ཅན་ཚོགས་པ་ཡན་ལག་ཏུ་དགོས་པ་
སྨན་བྱེད་པ་ལ་སོགས་པ་ལ་ནི་གཞི་སེམས་ཅན་སོ་སོ་ལས་ཀྱང་དངོས་གཞིའི་ལྟུང་བ་
གཅིག་ཏུ་འགྱུར་རོ། །ནོམ་པ་དང་ཉུག་པ་སྦོམ་པོ་ཡིན་ན་གྲུ་ཕུར་བ་ལ་བཏགས་པ་

བཀྲོལ་བའང་གྲུ་དང་ཐག་པ་འབྲེལ་བའི་ཕྱིར་གྲུ་ལ་རེག་པའི་སྦོམ་པོར་འགྱུར་རམ་སྙམ་
ན། གྲུ་རྐུ་བའི་ཕྱིར་ཕུར་བ་ལས་བཀྲོལ་བ་ནི་གྲུ་ལ་རེག་པའམ་ནོམ་ཉུག་བྱེད་པ་མ་ཡིན་
ནོ། །དེས་ན་དེའི་ཚེ་གྲུ་རྐུ་བའི་སྦྱོར་སྦོམ་དུ་མི་འགྱུར་གྱི་གྲུའི་ཐག་པ་ལ་རེག་པའི་སྦྱོར་
བའི་སྦྱོར་བའི་ཉེས་བྱས་ཉིད་དོ། །གསུམ་པ་མཐར་ཐུག་གི་རབ་དབྱེ་ནི། དེ་བྱས་ནས་སྐུ་
བ་ལ་ནི་ཁུར་བརྐུས་པ་ནའོ། །བཏུས་ནས་ནི་ཕུང་པོ་ནའོ། །སྤྱིངས་པ་ལ་ནི་གནས་ཀྱི་སྟེང་
ནས་རྫས་ཀྱི་སྟེང་བྱིང་ནའོ། །དེ་ཕྱིས་དབྱུང་ངོ་སྙམ་པའི་བློ་གྲོས་གང་ཡིན་པ་དེ་ནི་བསྐུར་
བའིའོ། །བཤལ་བ་ལ་ནི་ངོས་ཀྱི་གཞིའི་མཚམས་ལས་ངོས་ཅིག་ཤོས་འདས་ནའོ། ། །
ཁྱབ་པའི་ཁོངས་སུ་གཏོགས་པའི་དེ་དང་ལྡན་པ་ཉིད་ལ་ནི་མ་ཡིན་ནོ། །དེའི་མཚན་ཉིད་
ནི་གྱོང་གྲུགས་དང་གས་པ་དང་བྲིས་པ་དང་ཁ་དོག་གཞན་དང་བར་མཚམས་དང་བར་
ཆད་དག་གོ །སྲོག་ཆགས་ལ་ནི་རྩིབ་མ་ལ་སོགས་པ་ཐ་དད་པར་བརྟག་ཏུ་རུང་བ་རྣམས་
བར་ཆད་ཉིད་ཡིན་ནོ། །གདིང་བ་བཏིང་བ་ཉིད་ཡིན་ནོ། །སྐྱེ་བ་ནི་བཞག་པ་དང་འདྲའོ། །
བསྐོན་པ་ནི་ཕུད་ནའོ། །ཤོ་གམ་ནི་ས་ལས་འདས་ནའོ། །མི་ལ་གལ་ཏེ་བརྡས་ན་ནི་དེ་
གྲུབ་ནའོ། །གལ་ཏེ་དེ་ལྟར་ན་བྱ་སྤར་བ་ནའོ། །དུད་འགྲོ་བཏགས་པ་ནི་བཀྲོལ་ནའོ། །
བརྗོད་པ་དང་ཁྱུ་ལས་བཀར་བ་གཉིས་ནི་མི་སྣང་བར་གྱུར་པ་ཉིད་ནའོ། །གསང་སྔགས་
དག་གིས་འདྲེན་པ་ནི་སྣང་བ་ནའོ། །ཕྱི་བཞིན་འབྲང་བ་དང་ནང་བྱན་བྱེད་པ་གཉིས་ནུར་
བ་དང་འབྱངས་པ་དང་འབྱམས་པ་དང་འཇུག་པ་དང་འཛེག་པ་དག་གིས་སྔ་མ་ལྟར་ཡིན་
གྱི་དེ་གཉིས་ཀྱིས་བླངས་པ་ནི་མ་ཡིན་ནོ། །གྲུ་ནི་སྐམ་ས་དང་ཡུར་པོ་ཆེ་དང་ཆུ་བདལ་བ་
དག་གིས་སོ། །རྒྱུན་ཕྱོགས་ཀྱིས་སོ། །ཐད་ཀར་ཡང་ཕ་རོལ་ཀྱི་འགྲམ་དུ་མི་སྣང་བར་
གྱུར་ནའོ། །དེ་ལས་གཞན་པ་ཉིད་ལ་ནི་དེར་ཕྱིན་ནའོ། །རྒྱུན་ལས་བཟློག་པ་ལ་ནི་གྲུ་
ཚུགས་ལས་འདས་པ་ནའོ། །གཞན་གྱི་ལས་ཀྱི་མཐའ་དག་ལ་ཆུ་གཏོང་བའམ་འགོག་
པ་ལ་ནི་རང་གི་ལས་ཀྱི་མཐའ་གྲུབ་པ་སྐྱེད་མ་གཏོགས་པ་དེའི་ཆེད་དུ་དེར་འདུན་པས་
གཞན་དུ་གྱུར་ནའོ། །རྐུན་པོ་རྣམས་ལ་དེའི་ཆེད་དུ་ལམ་རྒྱུས་གོ་བར་བྱེད་པ་ལ་ནི་ཤས་

ཐོབ་ནའོ། །ས་གཞི་དང་ཁང་ཁྱིམ་དག་ཡོངས་སུ་བསྐོར་བས་ནི་མཚམས་འབྱོར་ནའོ། །
ཤགས་ཀྱིས་གལ་ཏེ་བླའི་གྲར་ནི་རྒྱལ་ནའོ། །གལ་ཏེ་འོག་གཟུར་ན་ཕ་རོལ་པོའི་སྦྱོར་
བ་ཉིད་བཏང་ནའོ། །དེ་ནི་སྦྱོར་བ་ཉིད་དོ། །ཞེས་གསུངས་ཏེ། མ་བྱིན་པ་ལེན་པའི་
མཐར་ཐུག་གང་ཡིན་ཞེ་ན། ཁ་ཅིག་རྫས་གནས་ནས་སྤགས་པ་མཐར་ཐུག་ཏུ་འདོད་ཀྱང་།
རང་ལུགས་ལ་ནི་གང་མ་བྱིན་པར་བླངས་པ་དེ་ཐོབ་པའི་བློ་སྐྱེས་པ་དགོས་ཏེ། ཐོབ་བློ་མ་
སྐྱེས་ན་རྫ་ས་གནས་ནས་སྤགས་ཀྱང་ཕམ་པ་མི་སྐྱེད། ཐོབ་བློ་སྐྱེས་ན་རྫ་ས་གནས་ནས་
མ་སྤགས་ཀྱང་ཕམ་པ་སྐྱེད་པའི་ཕྱིར། དང་པོ་གྲུབ་སྟེ། ཊཱི་ཀ་ལས། རྐང་པའི་དྲུང་དུ་
འོངས་ཀྱང་ཅི་སྲིད་དུ་སྣང་བར་མ་གྱུར་ན་དེའང་བརྐུས་པར་མི་འགྱུར་ཏེ། གྲུབ་པའི་བློ་
མེད་པའི་ཕྱིར་རོ་ཞེས་དང་། རྐུན་པོ་རྣམས་བློ་གྲོས་མི་མཐུན་པ་དུ་མ་ཉིད་ཡིན་ན་བགོ་
སྐལ་ཐོབ་ན་བརྐུས་པ་ཡིན་གྱི་གནས་སྤགས་པ་ན་བརྐུས་པ་མ་ཡིན་ནོ། །ཞེས་བཤད་
པའི་ཕྱིར་ཏེ། ཐོབ་ན་ཞེས་གསུངས་པས་ཐོབ་བློ་ཡིན་པར་ཤུགས་ཀྱིས་གྲུབ་པའི་ཕྱིར་དང་།
ཞུ་འགྲེལ་ལས། འོག་ཏུ་མ་ལྟུང་ན་ཡལ་ཀ་ལས་བྲལ་བ་ཙམ་གྱིས་ནི་མ་ཡིན་ཏེ་གྲུབ་པའི་
བློ་མེད་པའི་ཕྱིར་རོ། །ཞེས་དང༌། འོད་ལྡན་ལས། གོམ་པ་སྐྱེད་པ་དང་གོམ་པ་འབྲི་བ་
དག་གིས་རེ་ལྡེ་དང་ནག་ཁུང་ལ་སོགས་པ་དག་ཏུ་མི་སྣང་བར་སོང་བ་ལས་དངོས་གཞིར་
འགྱུར་ཏེ། རྐུན་མ་ནི་ནམ་སྣང་བ་དེའི་བར་དུ་བརྐུ་བའི་བློ་མི་སྐྱེ་བས་སོ་ཞེས་གསུངས་ཏེ།
ཐོབ་པའི་བློ་མི་སྐྱེ་བས་སོ་ཞེས་པའི་དོན་ཡིན་པའི་ཕྱིར་རོ། །རྟགས་གཉིས་པ་གྲུབ་སྟེ། དེ་
ལྟ་མ་ཡིན་པར་གནས་སྤགས་དགོས་ན་བརྟན་པར་གནས་པའི་བྱེ་བྲག་ཞིང་དང་ཁང་ཁྱིམ་
མ་བྱིན་པར་བླངས་པའི་ཕམ་པ་མི་སྲིད་དགོས་པའི་ཕྱིར་དང་། ཤོ་གམ་གྱི་ས་ལས་འདས་
པ་དང་རྒྱན་ལ་དོར་བྱས་ཏེ་རྒྱལ་བ་སོགས་གནས་ནས་སྤགས་པ་མ་ཡིན་པའི་རྐུ་བ་ཡང་
མི་སྲིད་པར་འགྱུར་བའི་ཕྱིར་རོ། །དེས་ན་འཇམ་མགོན་མི་ཕམ་པའི་ཀཱ་རི་ཀཱ་ལྔ་བཅུ་པའི་
མཆན་འགྲེལ་ནོར་བུའི་ཕྲེང་བ་ལས་ཀྱང་། རིན་ཐང་ཚང་བའི་དངོས་པོ་དེ་རྐུ་བ་དང་
འཕྲོག་པ་སོགས་ཀྱིས་བླངས་ཏེ་ཐོབ་བློ་སྐྱེས་པ་ན་སྡོམ་པ་རྩ་བ་ནས་ཞིག་སྟེ་ཕམ་པར་

འགྱུར་རོ་ཞེས་དང༌། སྡོམ་ཊིཀ་དཔག་བསམ་སྙེ་མ་ལས། མཐར་ཐུག་རང་གིས་བརྐུས་
སམ་གཞན་བརྐུར་བཅུག་པའམ་རྩོད་པ་གང་ཡང་རུང་བས་བརྐུ་བྱའི་རྫས་བདག་པོ་དང་
བྲལ་ནས་བདག་གིར་བྱས་པའི་ཚུལ་གྱིས་ཐོབ་བློ་སྐྱེས་པའོ། །ཞེས་གསུངས་སོ། །གལ་
ཏེ་གནས་སྤགས་ཞེས་པ་རྫས་གནས་ནས་སྤགས་པ་ཁོ་ན་ལ་མི་གོ་བར་དཔེར་ན་ས་
སོགས་འོག་གཟུའི་དྲུང་དུ་བརྩད་པས་རྐུ་བ་ལྟ་བུ་ལ་མཚོན་ན་ཕ་རོལ་པོ་རེ་བ་མ་ཆད་
པའི་གནས་ནས་ཆད་པའི་གནས་སུ་སྤགས་པ་ལྟ་བུ་ལ་བཤད་ན་ནི་དེའི་ཚེ་ཐོབ་བློ་སྐྱེ་
ཐུབ་པའི་དབང་དུ་བྱས་པས་འགལ་བ་མེད་དེ། འོད་ལྡན་ལས། གལ་ཏེ་བརྩད་པས་རྐུ་
བ་ན་འོག་གཟུར་བཅད་ལ་དེར་ཕ་རོལ་ཀྱི་རེ་བ་མ་ཆད་པའི་གནས་ནས་ཆད་པའི་གནས་
སུ་ཕྱིན་པར་བྱེད་པ་(སྟེ་སྦྱོར་བ་བཏང་བ་》ནི་གནས་ནས་གནས་གཞན་དུ་སྤོག་པར་བྱེད་པ་དང་།
གལ་ཏེ་བླའི་གྲྭར་རྩོད་ན་ཕ་རོལ་པོ་མ་ཕམ་པའི་གནས་ནས་ཕམ་པའི་གནས་སུ་ཕྱིན་པར་
བྱེད་པ་ནི་གནས་ནས་གནས་གཞན་དུ་སྤོག་པར་བྱེད་པ་ཞེས་བྱ་བ་ལ་སོགས་པར་སྦྱར་བ་
ལྟ་བུའོ། །ཞེས་གསུངས་པ་ལྟར་རོ། །ཁ་ཅིག་གིས་ཐོབ་བློ་གཞན་ལ་སྐྱེས་ཀྱང་གོ་ཆོད་དེ།
གསང་སྔགས་ཀྱིས་རྐུ་བའི་སྐབས་སུ་ཟླ་བོས་མཐོང་བ་ལ་ཕམ་པར་གསུངས་པའི་ཕྱིར་
ཞེས་ཟེར་ཡང་། བསམ་སྦྱོར་མཐུན་པའི་གྲོས་བྱས་པ་ལྟ་བུ་མེད་ན་ཐོབ་བློ་རང་ལ་སྐྱེས་པ་
ཞིག་དགོས་ཏེ། ལམ་རྒྱུས་གོ་བར་བྱས་ནས་རྐུ་བ་ལ་རང་གིས་ཐོབ་དགོས་པར་གསུངས་
པ་དང་། བློ་གྲོས་དུ་མ་ཉིད་ཡིན་ན་ཞེས་སོགས་གསུངས་པ་ལྟ་བུའོ། །བསམ་སྦྱོར་མཐུན་
པའི་གྲོས་བྱས་པ་ཡོད་ན་ནི་རང་ལ་ཐོབ་བློ་མ་སྐྱེས་ཀྱང་གྲོགས་ལ་སྐྱེས་ན་ཆོག་པ་འདྲ་སྟེ།
གསང་སྔགས་ཀྱིས་རྐུ་བའི་སྐབས་སུ་ཊི་ཀ་ལས། གལ་ཏེ་རྐུན་མ་མང་པོ་ཞིག་ཡོད་པ་
ལས་གཅིག་ཁོ་ན་ཞིག་གིས་གལ་ཏེ་མཐོང་ན་ཡང་དེའི་ཚེ་ཐམས་ཅད་ཀྱིས་མཐོང་བ་ཁོ་ན་
ཡིན་ནོ། །འདི་ལྟར་གཏེར་ལ་བསྟན་པ་ཁོ་ན་བཞིན་དུ་རྣམ་པ་དེ་ལྟ་བུ་རྐུ་བ་གཞན་དག་
ལ་ཡང་དེ་ཁོ་ན་བཞིན་དུ་བསྒྲུབ་པར་བྱའོ་ཞེས་གསུངས་པས་སོ། །གཞན་ཡང་བྲག་
དཀར་སྤྲུལ་སྐུའི་འདུལ་གཞུང་སོགས་གཞུང་འགར་མ་བྱིན་ལེན་གྱི་མཐར་ཐུག་ལ་རྐུ་བ་

པོས་རྫས་ལ་ཐོབ་བློ་སྐྱེས་པ་དང་། རྫས་བདག་གིས་བློས་བཏང་བ་ཞེས་གཉིས་སུ་བཤད་
ཀྱང་། བརྐུ་བྱའི་རྫས་ལ་རྐུ་བ་པོས་ཐོབ་བློ་སྐྱེས་པ་ཙམ་གྱིས་ཕམ་པ་འབྱུང་བ་འདུལ་
བའི་བཀའ་དང་། དགོངས་འགྲེལ་གྱི་བསྟན་བཅོས་ཚད་ལྡན་ཀུན་ཀྱི་དགོངས་པ་ཡིན་
པས་གཞན་དུ་བཤད་པར་མི་བྱའོ། །གནས་ནས་སྤགས་པ་ན་བརྐུས་པ་ཡིན་པར་བཤད་
པའི་ལུང་རྣམ་འབྱེད་དང་ཀུན་བཏུས་སོགས་ཀྱི་དགོངས་པ་ནི་གནས་ནས་སྤགས་པ་དེའི་
ཚེ་ཐོབ་བློ་སྐྱེ་བའི་དབང་དུ་བྱས་པ་ཡིན་ནོ། །ཚིག་གི་དོན་ནི། གོས་མང་པོ་ས་ལ་བཏིང་
བ་ལྟ་བུ་ལ་ཁུར་དེ་བྱས་ནས་གཟོད་བརྐུའོ་སྙམ་པས་རྐུ་བ་ལ་ནི་ཁུར་བརྐུས་པ་ན་སྟེ་
ཁུར་བཏེགས་ནས་འཕགས་པ་ན་ཕམ་པར་འགྱུར་བའོ། །ཊི་ཀ་ལས། གང་གི་ཚེ་རླུང་
གིས་གོས་དག་རྣམ་པར་གཏོར་བར་གྱུར་པའམ། རྫས་གཞན་གཏོར་བར་གྱུར་པ་ན་དགེ་
སློང་གིས་དེ་དག་ཁུར་དུ་དྲགས་(བསྡམས་)ཏེ། བརྐུའོ་སྙམ་པའི་བསམ་པ་དེས་དེ་དག་སྡུད་
པར་བྱེད་པ་ན། འདི་ལྟར་མ་ཤ་ཀ་ལྔ་ལ་སོགས་པའི་རིན་ཐང་གི་ཚད་ཀྱི་གོས་ལ་སོགས་
པ་དག་ཁུར་དྲགས་པའི་སྔ་རོལ་ཏུ་གནས་ནས་སྤོ་བར་བྱེད་ཀྱང་དེ་ལྟར་ན་ཡང་ཕམ་པར་
མི་འགྱུར་ཏེ། དེའི་ཚེ་ན་དེ་ལ་བསྡུའོ་སྙམ་པའི་བློ་ཡོད་ཀྱི། བརྐུའོ་སྙམ་པའི་བློ་མེད་པའི་
ཕྱིར་རོ། །ཞེས་དང༌། འགྲེལ་ཆུང་ལས། བཏེགས་ཏེ་འཕགས་ན་ཕམ་པར་འགྱུར་ཞེས་
གསུངས་ལ་ཊི་ཀ་དང་ལུང་ལས་ཀྱང་དོན་དེ་ལྟར་བཤད་དོ། །མེ་ཏོག་ལ་སོགས་པ་བཏུས་
ནས་གཟོད་བརྐུའོ་སྙམ་པས་རྐུ་བ་ལ་ནི་ཕུང་པོ་བརྐུས་ན་སྟེ། ཕུང་པོ་བཏེགས་ཏེ་ས་ལས་
འཕགས་ན་ཕམ་པ་སྐྱེད་པའོ། །དེ་ལྟར་ཊི་ཀ་ལས། མེ་ཏོག་ལ་སོགས་པ་བཏོགས་པ་དེ་
ནི་བརྐུས་པ་མ་ཡིན་ཏེ། འདི་ལྟར་དེ་ལ་བཏོག་པའི་བསམ་པ་ཡོད་པར་ཟད་ཀྱི། རྐུ་བའི་
བསམ་པ་མེད་པའི་ཕྱིར་རོ། །ཞེས་དང་། འགྲེལ་ཆུང་ལས། བཏེགས་ཏེ་འཕགས་ན་ཕམ་
ཞེས་གསུངས་ལ་ཊི་ཀ་དང་ལུང་ལས་ཀྱང་དོན་དེ་ལྟར་བཤད་དོ། །དེ་ལྟར་མདོ་ཚིག་སྔ་ཕྱི་
གཉིས་ཀྱི་ཊི་ཀ་ལས་བརྐུའོ་སྙམ་པའི་བློ་མེད་པའི་ཕྱིར་ཞེས་པ་དང༌། རྐུ་བའི་བསམ་པ་
མེད་པའི་ཕྱིར་ཞེས་པའི་དོན་ནི་སྦྱོར་བ་ལ་ལྟོས་པའི་བློ་མེད་པ་ནི་མ་ཡིན་ཏེ། འདི་གཉིས

ཀྱི་སྐབས་སུ་ལུང་ལས་སྦྱོར་བའི་ལྟུང་བ་འབྱུང་བར་གསུངས་པ་དང་། འདི་མི་དབང་བ་
ལེན་པ་ཡིན་པའི་ཕྱིར་རོ། །དེས་ན་མཐར་ཐུག་གི་བསམ་པ་ལ་ལྟོས་པར་གསལ་ཞིང་།
དེའང་མེད་པའི་ཕྱིར་ཞེས་པའི་ཤུགས་ཀྱིས་ཕམ་པར་འགྱུར་བའི་དུས་ནི་བརྐུའོ་སྙམ་པའི་
བློ་ཡོད་པར་ཁས་བླངས་པ་དེས་ན་མཐར་ཐུག་ལ་ལྟོས་པའི་རྐུ་བའི་བསམ་པ་ཡིན་ལ། དེ་
ནི་ཐོབ་བློ་ལས་གཞན་དུ་མི་འཐད་དོ། །བརྐུ་བྱའི་རྫས་ཆུའམ་འདམ་རྫབ་ལ་སོགས་པར་
སྤྱིངས་པ་སྟེ་འབྱིང་དུ་བཅུག་ནས་རྐུ་བ་ལ་ནི་གནས་ཆུའམ་འདམ་རྫབ་ལ་སོགས་ཀྱི་སྟེང་
ནས་བརྐུ་བྱ་རྫས་ཀྱི་སྟེང་བྱིང་སྟེ་རིལ་གྱིས་ནུབ་ནས་རྫས་མི་སྣང་བ་ན་བརྐུས་པའི་
ཕམ་པ་བསྐྱེད་པའོ། །འདིར་ཕམ་པར་འགྱུར་བ་ལ་རྫས་མི་སྣང་བ་དགོས་པ་ནི། འགྲེལ་
ཆུང་ལས། ཚུའི་ཞབས་སུ་ནོར་སོང་སྟེ་ཆུ་དྭངས་པས་སྟེང་ནས་བལྟར་སྣང་བ་ནི་སྦོམ་པོ་
ཞེས་གསུངས་སོ། །རྒྱ་གར་གྱི་འདུལ་འཛིན་ཁ་ཅིག་ན་རེ། གནས་ཀྱི་སྟེང་ནས་རྫས་ཀྱི་
སྟེང་བྱིང་བ་ན་བརྐུས་པ་ཡིན་ཞེས་པ་འདི་མི་འཐད་དེ། དགེ་སློང་དེའི་བསམ་པ་འདི་སྙམ་
དུ་རེ་ཞིག་བྱིང་བར་བྱ་ལ་ཕྱིས་དབྱུང་ངོ་སྙམ་པ་ཡིན་ན། དེའི་ཚེ་ན་རྐུ་བའི་བསམ་པ་མེད་
པའི་ཕྱིར་རོ། །ལུང་རྣམ་འབྱེད་ལས། ཕྱིས་དབྱུང་ངོ་སྙམ་པའི་བློས་ཞེས་གསུངས་པ་དེའི་
དོན་ནི་ཕྱིས་བརྐུའོ་སྙམ་པའི་བློས་ཞེས་པ་སྟེ། དེའི་སྔ་རོལ་ཟོང་སྤྱིངས་པའི་ཚེ་ན་སྐུ་
སེམས་མེད་པར་གྲུབ་ཅེས་ཟེར་རོ། །ལུང་རྣམ་འབྱེད་ཀྱི་ཚིག་དེས་ནི་ཕྱིས་བརྐུའོ་སྙམ་
པའི་བློས་ཞེས་བསྟན་པ་མ་ཡིན་ཏེ། རྫས་དེ་ཕྱིས་དབྱུང་ངོ་སྙམ་པའི་བློ་གྲོས་སམ་བསམ་
པ་གང་ཡིན་པ་དེ་ནི་མ་བརྐུས་པ་ད་གཟོད་རྐུ་བའི་བསམ་པ་མ་ཡིན་གྱི་བརྐུས་ཟིན་པ་
གཞན་དུ་བསྐུར་བའམ་ཁྱེར་བའི་བསམ་པའོ། །འོད་ལྡན་ལས་ཀྱང་། རྐུ་བ་ནི་འདིར་
བསྐུར་བ་ལ་སྦྱར་གྱི། བརྐུ་བ་དངོས་ལ་ནི་མ་ཡིན་ནོ། །དེ་བས་ན་ཕྱིས་བརྐུའོ་ཞེས་བྱ་བ་
ནི་ཕྱིས་བསྐུར་རོ་ཞེས་བྱ་བའི་དོན་དུ་གནས་སོ། །ཞེས་གསུངས་སོ། །གལ་ཏེ་ཁྱེད་ཀྱི་
ལུགས་ལྟར་ཟོང་སྤྱིངས་པའི་ཚེ་ན་རྐུ་སེམས་མེད་ན། ཟོང་སྤྱིངས་པར་འདོད་ནས་ཁྲི་ལས་
ལྡང་བ་དང་གོམ་པ་འདོར་བ་དང་རྫས་ལ་ནོམ་ཉུག་བྱེད་པའི་སྐབས་སུ་ཆོས་ཅན། སྦྱོར་

བའི་སྦྱོར་བའི་ཉེས་བྱས་དང་སྦྱོར་བའི་སྦོམ་པོ་མི་འབྱུང་བར་ཐལ། སྐབས་དེ་དག་ཏུ་རྐུ་
སེམས་མེད་པའི་ཕྱིར་རོ། །རྟགས་ཁས་བླང་གིས་གྲུབ་ཅིང་། ཁྱབ་པ་ལུང་གིས་གྲུབ་ལ།
འདོད་མི་ནུས་ཏེ། ལུང་རྣམ་འབྱེད་ལས། དགེ་སློང་གིས་ཟོང་སྤྱིངས་པའི་ཕྱིར་ཁྲི་ལས་
ལྡང་བར་བྱེད། ཆུར་འཇུག་པར་བྱེད། ནོམ་པར་མི་བྱེད། ཉུག་པར་མི་བྱེད་པ་དེ་སྲིད་
དུ་ཉེས་བྱས་སུ་འགྱུར་རོ། །ནོམ་པར་བྱེད་ཉུག་པར་བྱེད་པ་ན་སྦོམ་པོར་འགྱུར་རོ་ཞེས་
གསུངས་པ་དང་འགལ་བའི་ཕྱིར་རོ། །རྒྱུ་མཚན་གཞན་ཡང་དབྱུང་ངོ་ཞེས་པ་ལ་འདིའི་
སྐབས་ཀྱི་ལུང་རྣམ་འབྱེད་ལས་ཨུད་ཐར་ཞེས་པའི་སྐད་ཀྱི་བྱིངས་སྨོས་ཏེ། དེ་ནི་བརྐུས་
པ་དང་བསྐུར་བ་དང་རྒྱ་ཆེ་བ་གསུམ་ལ་འཇུག་པ་ལས་ཊཱི་ཀར་སྐད་ཀྱི་བྱིངས་འདི་ཡང་
བསྐུར་བའི་དོན་ཡིན་གྱི། རྐུ་བའི་དོན་མ་ཡིན་ནོ་ཞེས་གསུངས་པས་སོ། །མུ་ཏིག་གི་ཆུན་
པོ་ལ་སོགས་པ་བཤུལ་ནས་ཏེ་དྲུད་ནས་བརྐུ་བ་ལ་ནི་བརྐུ་བྱའི་རྫས་ཀྱི་མདུན་ངོས་ཀྱི་ས་
གཞིའི་མཚམས་གྱོང་གྲུགས་སོགས་ལས་བརྐུ་བྱའི་རྫས་དེའི་ངོས་ཅིག་ཤོས་ཕྱི་མ་ཤོས་
འདུས་ན་བརྐུས་པའོ། །དེའང་འགྲེལ་ཆུང་གི་རྩ་བ་ལས། ཐོག་མའི་གཞིའི་མཚམས་
ལས་མཇུག་མ་འདས་ནའོ་ཞེས་དང༌། དེའི་འགྲེལ་པ་ལས། གཞི་ལ་སའི་སྲིབས་སམ་
བང་རིམ་ལྟ་བུའི་མཚམས་མེད་ན་ནོར་གྱི་མཇུག་མའི་མཚམས་འདས་ན་ཕམ་ཞེས་ཀྱང་
གསུངས་སོ། །གལ་ཏེ་བརྐུ་བྱའི་རྫས་དེས་ཁྱབ་ཅིང་ནོན་པའི་ཁོངས་སུ་གཏོགས་པའི་
མཚམས་དེ་དང་ལྡན་པ་ཉིད་ལ་མཚམས་དེ་ལས་འདས་ཀྱང་བརྐུས་པའི་མཐར་ཐུག་པ་
ནི་མ་ཡིན་ནོ། །ཅིའི་ཕྱིར་ན། སྦྱོར་བ་དེ་ལས་རྫས་ཀྱི་ཕྱི་མཐའི་ཆ་ཙམ་འདས་པ་ལས་སྔ་
མ་ཤོས་འདས་པ་མེད་པའི་ཕྱིར་རོ། །འདས་པ་དེ་ཉིད་བརྐུས་པར་མི་འགྱུར་རམ་ཞེ་ན།
མི་འགྱུར་ཏེ། དངོས་པོ་གཅིག་ལ་ཕྱེད་བརྐུས་ཕྱེད་མ་བརྐུས་པ་འགལ་བའི་ཕྱིར་ཏེ། ཊཱི་
ཀ་ལས། རྫས་གཅིག་ཏུ་འབྲེལ་བ་ལ་དུམ་བུར་རྐུར་ཡང་མི་རུང་སྟེ་ཞེས་གསུངས་པའི་
ཕྱིར་རོ། །མཚམས་ཇི་ལྟ་བུ་ཞེ་ན། མཚམས་དེའི་མཚན་ཉིད་དམ་ངོ་བོ་རྣམས་ནི་ས་ཞག་
འདྲ་བར་གྱོང་ཞིང་གྲུགས་པ་དང་ས་གཞི་སེར་ཁ་གས་པ་དང་། ཡི་གེ་ལ་སོགས་པ་བྲིས་

པ་དང་། ཚོན་ཁ་དོག་གཅིག་ལས་གཞན་ཁ་དོག་སྣ་ཚོགས་བཀྲ་བ་དང༌། སྨྱུག་གདན་
ལྷས་མ་གྲུ་བཞི་པའི་སེག་དང་དེ་ཉིད་ཁྲུན་རིང་བ་རེ་ལྡེ་ལ་སོགས་པའི་བར་མཚམས་དང་
ཞིང་གི་སྣང་རྒལ་ལ་སོགས་པ་བར་ཆད་དག་གོ །དེ་ཡང་འགྲེལ་ཆུང་ལས། ཡི་གེའི་འབྲུ་
ཚིག་གཅིག་ལས་གཅིག་གི་སྟེང་དུ་ཐལ་བ་དང༌། ཁ་དོག་སྣ་ཚོགས་སུ་འདུག་པ་ལས་
གཅིག་ལས་ཁ་དོག་གཞན་གྱི་སྟེང་དུ་ཐལ་བ་དང་ཞེས་གསུངས་སོ། །སྲོག་ཆག་དག་གི་
ལུས་གཅིག་ཡིན་པས་བར་གཅིག་ཡིན་ནམ་ཞེ་ན། མུ་ཏིག་གི་ཆུན་པོ་གླང་པོ་ཆེའི་སྟེང་ན་
འདུག་པ་བཤལ་ཏེ་རྐུ་ན་འོག་གཞི་སྲོག་ཆགས་རིད་པ་དང་ཉམ་ཆུང་བ་ལ་ནི་རྩིབ་མ་ལུ་
སོགས་པ་མཚམས་ཐ་དད་པར་བརྟག་ཏུ་རུང་བ་རྣམས་མཚམས་སམ་བར་ཆད་ཉིད་
ཡིན་ནོ། །དེས་ན་རྩིབ་མ་གཅིག་གི་སྟེང་ནས་རྩིབ་མ་གཞན་དུ་དྲུད་ན་བརྐུས་པ་ཡིན་ནོ། །
འགྲེལ་ཆུང་ལས། ཕྱུགས་ཚོན་པོ་རུས་པ་མི་མངོན་པ་ལ་ནི་ལུས་ལས་འདས་ཤིང་
འཕགས་ན་ཕམ་ཞེས་གསུངས་ཤིང་ལུང་ལས་ཀྱང་དོན་དེ་ལྟར་བཤད་དོ། །ས་ལ་སོགས་
པའི་གཞིར་རྩྭ་དང་རས་ལ་སོགས་པ་གདིང་བ་བཏིང་བ་ཉིད་ཡོད་ན་དེ་ཉིད་དེ་ན་གནས་
པའི་རྫས་དེའི་གནས་ཉིད་ཡིན་ནོ། །དེ་ནི་རྩྭ་ལྟ་བུའི་མཚམས་ལས་འདས་མ་འདས་ཡིན་
གྱི། དེའི་འོག་གཞི་སའི་མཚམས་མ་ཡིན་ཏེ། རྩྭ་ལྟ་བུས་བར་དུ་ཆོད་པའི་ཕྱིར་རོ། ། །
དེའང་ལུང་ལས། མུ་ཏིག་གི་ཆུན་པོ་ལ་སོགས་རྩྭ་བཏིང་བའི་སྟེང་ན་འདུག་པ་ལ་རྩྭ་ཁ་
དོག་གཅིག་པ་ཡིན་ན་ཕྱོགས་གཅིག་པར་བརྗོད་པར་བྱའོ། །རྩྭ་ཁ་དོག་ཐ་དད་པ་ཡིན་ན་
ཕྱོགས་ཐ་དད་པར་བརྗོད་པར་བྱའོ། །ཞེས་གསུངས་སོ། །དེ་བཞིན་དུ་ཚོང་རྫས་ཀྱི་འོག་
གཞི་རས་ལ་སོགས་པ་བཏིང་བའང་དེ་བཞིན་ནོ། །ས་ལ་སྐྱེ་བ་ལྗོན་ཤིང་ལྟ་བུ་ཕྱུང་སྟེ་རྐུ་
བ་ནི་དཔེར་ན་རྫས་ས་ལ་བཞག་པ་རྐུ་བ་དང་འདྲ་སྟེ་གནས་དེ་ནས་བསྐྱོད་པ་ན་ཕམ་པའོ། །
ས་ལས་འབྲེལ་མེད་དུ་མ་སོང་ན་བཏོན་པ་ཙམ་གྱིས་ནི་མ་ཡིན་ཏེ། ཊཱི་ཀ་ལས། རྩ་བ་
ནས་བཏོན་པ་ཙམ་གྱིས་ནི་མ་ཡིན་ཏེ། འདི་ལྟར་རིལ་གྱིས་ཁྱེར་ནའོ་ཞེས་གསུངས་པའི་
ཕྱིར་རོ། །ལག་པ་ལ་སོགས་པ་ལ་གདུ་བུ་ལ་སོགས་པ་བསྐོན་པ་ནི་ལག་པ་སོགས་ལས་

ཕུད་ན་བརྐུས་པའི་ཕམ་པ་སྐྱེད་པའོ། །རྒྱན་ཆ་ཡིན་མིན་གང་ཡིན་ཡང་བསྐོན་པ་ཕུད་
ནས་བརྐུ་བར་བྱ་བ་ཐམས་ཅད་ཕུད་པ་ན་བརྐུས་པར་བསྟན་ཏོ། །ཤོ་གམ་ནི་ཤོ་གམ་
གཞལ་དགོས་ཀྱི་ས་མཚམས་ལས་འདས་ན་ཤོ་གམ་བརྐུས་པའི་ཕམ་པ་སྐྱེད་པའོ། །ས་
ཞེས་སྨོས་པ་ནི། རྒྱལ་པོ་ས་ལ་དབང་གི་ནམ་མཁའ་ལ་མི་དབང་བའི་ཕྱིར་ན་ལུས་ཀྱིས་
ཁུར་བའམ་རྟ་གླང་ལ་བཀལ་བ་ལ་སོགས་པས་ཤོ་གམ་གྱི་སའི་གནས་ལས་འདས་ན་
དངོས་གཞི་ཡིན་ལ། མདའ་ལ་བཏགས་ཏེ་ནམ་མཁའ་ལ་འཕངས་པ་ལ་སོགས་པས་
འདའ་བར་བྱེད་ན་ན་སྨད་པར་བསྟན་པའི་ཕྱིར་ས་ཞེས་སྨོས་པར་གསུངས་ཀྱང་། དེང་
སང་ནམ་མཁའ་ཡང་རྒྱལ་ཁབ་སོ་སོས་བདག་བཟུང་བྱས་ཡོད་པས་ན་བདག་བཟུང་བྱས་
ཡོད་པའི་ནམ་མཁའ་ཡང་ས་གཞི་དང་འདྲ་བར་ཤོ་གམ་མ་གཞལ་བར་འདས་ན་ལྟུང་
བ་འབྱུང་ངོ༌། །གང་ལ་གཞལ་བའི་བདག་པོ་ནི་རྒྱལ་པོ་ཆོས་བཞི་ལྡན་ཏེ། རང་གི་ཡུལ་
མི་རྣམས་ཆོས་བཞིན་དུ་གཞན་གྱི་དམག་ལས་སྲུང་བ་དང་། རང་གི་ཡུལ་མིས་འཇིགས་
པ་ལས་སྐྱོབ་པ་དང༌། ཚོང་པ་ནང་གི་འཇིགས་པ་ལས་སྦེད་པ་དང༌། ཡུལ་ཆོས་ཀྱིས་
རིགས་ཚོད་དུ་ལེན་པའོ། །གང་ལས་ཤོ་གམ་གཞལ་དགོས་པའི་རྫས་ནི་སྔོན་ཆད་བཙོང་
བར་བྱ་བའི་རྫས་ཁོ་ན་ཡིན་པར་གསུངས་ཏེ། འོད་ལྡན་ལས། འཇིག་རྟེན་ན་ནི་བཙོང་
བར་བྱ་བ་ཁོ་ན་ཤོ་གམ་དུ་གཅད་པར་འོས་པར་གྲུབ་ཀྱི། གཞན་ནི་མ་ཡིན་ནོ། །ཞེས་
གསུངས་པས་དེ་ལས་གཞན་དཀོན་མཆོག་དང་། མཁན་སློབ་དང་། ཕ་མ་ལ་སོགས་པ་
ལ་བསྔོས་པ་དང༌། དགེ་སློང་གི་འཚོ་བའི་ཡོ་བྱད་དང༌། ལམ་རྒྱགས་སོགས་ནི་ཚོང་གི་
དོན་མིན་པས་ན་ཤོ་གམ་གཞལ་མི་དགོས་ཏེ། བྱེ་བཤད་ལས། {སངས་རྒྱས་དང་ཆོས་ཀྱི་}མཆོད་
རྟེན་གྱི་ཕྱིར་རམ་དགེ་འདུན་གྱི་ཕྱིར་བསྐུར་བར་བྱ་བ་གང་ཡིན་པ་དེ་ལས་ཤོ་གམ་སྦྱིན་
པར་མི་བྱའོ། །ཅིའི་ཕྱིར་ཞེ་ན། དེ་ནི་ཉོ་ཚོང་བྱ་བའི་རྒྱུར་མི་འཁྱེར་བས་སོ། །ཞེས་དང་།
དེ་བཞིན་དུ་མཁན་པོ་དང་སློབ་དཔོན་སོགས་གཞན་རྣམས་ལ་སྦྱར་ནས་བཤད་པའི་ཕྱིར་
རོ། །འོ་ན་འོག་ཏུ་ཕ་མ་དང་དཀོན་མཆོག་གི་རྫས་ལ་ཤོ་གམ་མ་གནང་ན་སྦྱིན་དགོས་

པར་གསུངས་པ་དང་། རང་གི་འཚོ་བའི་ཡོ་བྱད་ཀྱི་རྒྱུ་ཡིན་ཡང་ཁ་བསྒྱུར་བ་དང་ཁ་ཚར་
ཕུན་ཚར་གཅད་དགོས་པར་གསུངས་པ་ཅི་ཞེ་ན། མ་གནང་ན་སྦྱིན་པར་གསུངས་པ་དེ་ནི་
ཕ་མ་ལ་སོགས་པ་དེ་དག་གི་ཉོ་ཚོང་བྱ་བའི་ཟོང་ལས་སྦྱིན་པར་གསུངས་པའམ། ཡང་ན་
ཉོ་ཚོང་བྱ་བའི་ཟོང་མ་ཡིན་ཡང་ཤོ་གམ་པ་དང་ཁ་མཆུར་འགྱུར་བ་སྤང་བའི་ཕྱིར་སྦྱིན་
པར་གསུངས་ལ། རང་གི་འཚོ་བའི་ཡོ་བྱད་ཀྱི་རྒྱུ་ཡིན་ཡང་ཁ་བསྒྱུར་བ་དང་ཁ་ཚར་ཕུན་
ཚར་གཅད་པར་གསུངས་པ་ཤོ་གམ་པ་དང་ཁ་མཆུར་འགྱུར་བ་སྤང་བའི་ཕྱིར་ཡིན་པར་
འོད་ལྡན་སོགས་ལས་གསུངས་སོ། །འོན་ཀྱང་ཡུལ་དུས་ཀུན་ཏུ་དེ་ལྟར་ཡིན་པའི་ངེས་པ་
མེད་པས་ཡུལ་ཆོས་དང་བསྟུན་དགོས་སོ། །ཅི་ཙམ་གཞལ་བའི་ཚད་སྔོན་རྒྱ་གར་ན་ཟོང་
ལ་ཉི་ཤུའི་ཆ་གཅིག་དང་། རྩྭ་ཤིང་ལ་ནི་དྲུག་ཅུའི་ཆ་གཅིག་ཤོ་གམ་དུ་སྤྱད་དགོས་པར་
འོད་ལྡན་ལས་བཤད་ཀྱང་ཡུལ་དུས་ཐམས་ཅད་དེ་ལྟར་ཡིན་པའི་ངེས་པ་མེད་པར་རང་
རང་གི་ཡུལ་ཆོས་ཀྱིས་འཇོག་པས་ན་འདུལ་བ་ལུང་ལས་ཚད་གསུངས་པ་མེད་དོ། །ཤོ་
གམ་གྱིས་གྲུ་བཙས་སམ་གྲུ་གླ་ཡང་མཚོན་པར་འདུལ་བ་འོད་ལྡན་ལས་བཤད་ལ། ཡུལ་
ཆོས་ཀྱིས་གྲུ་བཙས་མི་ལེན་ན་ནི་མ་གཞལ་ཡང་ཉེས་པ་མེད་ཅེས་འོད་ལྡན་ལས། ཇི་སྐད་
དུ། སྦྲུམ་མ་ཟླ་བ་གཉིས་ལ་སོགས། །རབ་ཏུ་བྱུང་དང་ཐུབ་པ་དང༌། །བྲམ་ཟེ་དང་ནི་
རྟགས་ཅན་ལས། །གྲུ་བཙས་བླང་བར་མི་བྱའོ། །ཞེས་འཇིག་རྟེན་པའི་གཞུང་ལུགས་
ཁུངས་སུ་དྲངས་ནས་གསུངས་ཀྱང་དེ་ནི་སྔོན་རྒྱལ་པོ་གཟུགས་ཅན་སྙིང་པོ་དང་། གསལ་
རྒྱལ་གཉིས་ཀྱིས་དགེ་སློང་ལ་གྲུ་བཙས་མེད་པར་བྱས་པས་དེའི་དབང་དུ་བྱས་ཀྱི་དེང་
སང་བོད་འདིར་ཡང་དེ་ལྟར་ཡིན་ཞེས་སྦྱར་མི་རུང་སྟེ། འོད་ལྡན་ལས། འདི་ནི་ཡུལ་ཆོས་
ཀྱིས་བསྟན་པ་ཡིན་ནོ་ཞེས་གསུངས་པ་ལྟར་འདུལ་བ་ཡུལ་དུས་དང་བསྟུན་དགོས་པ་
གང་ཞིག དེང་སང་ཡུལ་གྲུ་ཕལ་ཆེ་བར་གྲུ་བཙས་རབ་ཏུ་བྱུང་བ་རྣམས་ལ་ཡང་མི་གནང་
བར་གཞན་དང་མཚུངས་པར་སྤྱད་དགོས་པས་སོ། །དེ་བཞིན་དུ་རླང་འཁོར་གྱི་གླ་ཆ་ཡང་
བདག་པོས་གནང་ན་མ་གཏོགས་མ་སྤྱད་ན་ཕམ་པ་འབྱུང་བས། དེའང་མཚོན་ནས་ཤེས་

དགོས་ལ། གཞན་ཡང་ལམ་ཁྲལ་སོགས་འཇལ་དགོས་པའི་རིགས་ཧ་ཅང་མང་བས་རབ་
བྱུང་རྣམས་ཀྱིས་འགྲོ་སྡོད་སོགས་ཀྱི་བྱ་བ་ལ་བློ་སྔོན་དུ་བཏང་ནས་ཤིན་ཏུ་དོགས་གཟབ་
བྱེད་པ་གལ་ཆེའོ། །འདི་ལ་ས་སྐྱའི་ངག་ཆོས་ཀྱིས་མཛད་པའི་འདུལ་བའི་སྤྱི་དོན་ལས།
ཤོ་གམ་དང་གྲུ་བཙས་སོགས་མ་སྤྲད་པས་ཡན་ལག་ཚང་ན་ཕམ་པ་འབྱུང་ཡང་དེ་དག་ལ་
ཡན་ལག་ཚང་བའི་སྐབས་མི་སྲིད་དེ། དེ་ལ་ཡན་ལག་གི་གཙོ་བོ་རྐུ་སེམས་མི་སྲིད་པའི་
ཕྱིར་ཏེ། ཤོ་གམ་སྤྲོད་དགོས་ཀྱི་ནོར་དེ་རང་གིས་བདག་ཏུ་བཟུང་བཞིན་པ་ཡིན་པས་དེ་
ལ་ནི་རྐུ་སེམས་མི་སྲིད། གལ་ཏེ་རྒྱལ་པོ་ལ་འབུལ་དགོས་ཀྱི་ཤོ་གམ་གྱི་ཆ་དེ་ལ་རྐུ་
སེམས་སྐྱེས་སོ་སྙམ་ན། དེ་ཡང་རྒྱལ་པོའི་ལག་ཏུ་མ་བྱིན་ཞིང་། བདག་ཏུ་མ་བཟུང་བས་
རྐུ་སེམས་ཀྱི་ཐ་སྙད་མི་ཡོང་། ཐ་སྙད་བྱས་ན་ཡང་གཞན་གྱིས་བདག་ཏུ་མ་བཟུང་བའི་
ནོར་བརྐུས་པ་ལ་ཕམ་པ་མི་སྐྱེ་བར་ཡང་ཡང་གསུངས་པས། འདི་ལ་དོགས་སེལ་གྱི་
ལེགས་བཤད་བཀའ་སྩལ་པར་འོས་སོ། །གྲུ་བཙས་སོགས་ལ་ཡང་དོགས་པ་ཡོད་མེད་
བསྒྲེའོ་ཞེས་གསུངས་སོ། །དེ་ལ་དོགས་སེལ་གྱི་སྐྱེས་ནི་འདི་ཡིན་ཏེ། ཤོ་གམ་དང་གྲུ་
བཙས་དང་རླང་འཁོར་གྱི་གླ་ཆ་དང་ལམ་ཁྲལ་སོགས་མ་སྤྱད་ན་ཕམ་པར་འགྱུར་བ་ཡོད་
དེ། ཡན་ལག་གཞན་ཚང་ཆོག་པ་གང་ཞིག བྱེ་བྲག་ཏུ་རྒྱལ་པོ་ལ་འབུལ་དགོས་ཀྱི་ཤོ་
གམ་གྱི་ཆ་ལ་སོགས་པ་ཡུལ་དེས་བདག་ཏུ་བཟུང་བ་ཡོད་པ་དང་། དེ་ཡོད་ན་དེ་ལ་ཆུ་
སེམས་ཀྱང་སྐྱེ་ཆོག་པའི་ཕྱིར་རོ། །རྟགས་དང་པོ་གྲུབ་མ་གྲུབ་ལ་རྩོད་པ་མེད་ལ། རྟགས་
གཉིས་པ་གྲུབ་སྟེ། བྱེ་བྲག་རེ་རེ་ནས་བདག་ཏུ་བཟུང་བ་མེད་ཀྱང་སྤྱིའི་སྒོ་ནས་བདག་ཏུ་
བཟུང་བ་ཡོད་པའི་ཕྱིར་ཏེ། ཤོ་གམ་གཞལ་དགོས་ཀྱི་གནས་འདི་ལས་བགྲོད་ཚད་ཀྱི་ཤོ་
གམ་དང་། གྲུ་དང་རླང་འཁོར་འདིའི་ནང་ན་བཞག་ཡོད་ཚད་ཀྱི་གླ་ཆ་དང་། ལམ་འདིའི་
ཐོག་ནས་བགྲོད་ཚད་ཀྱི་གླ་ཆ་བདག་གི་ཡིན་ནོ་སྙམ་ནས་བདག་གིར་བྱས་པ་རང་ཤུགས་
ཀྱིས་ཡོད་པའི་ཕྱིར་ཏེ། །དཔེར་ན་ནགས་མེས་བཏང་བ་ན་ནགས་འདིའི་ནང་ན་གཅན་
གཟན་དང་རི་དྭགས་ཅི་ཡོད་པ་བདག་གིས་འཐོབ་པར་འགྱུར་རོ་སྙམ་སྟེ་སྤྱིའི་སྒོ་ནས་

བདག་གིར་བྱས་པ་བཞིན་ནོ། །རྟགས་གསུམ་པ་གྲུབ་སྟེ། རྫས་དེ་ཕ་རོལ་པོས་བདག་ཏུ་
བཟུང་ཡོད་ན་དེ་གཞན་གྱི་ཡིན་སྙམ་པ་དང་རང་ལ་མ་གནང་སྙམ་པ་དང་། བདག་ཉིད་
ཀྱི་དོན་དུ་འཚོ་བའི་ཆེད་དུ་ཕ་རོལ་པོ་ལ་དབང་བ་ལས་གཏན་དུ་འབྲལ་འདོད་རྒྱུན་མ་
ཆད་པ་ཡོད་ཆོག་པའི་ཕྱིར་རོ། །མི་རྐུ་བ་ལ་གཉིས་ལས་རང་ལ་མི་མོས་པའི་མི་རྐུ་བ་ནི་
མཐུས་འཛིན་པ་སྟེ་འོག་ཏུ་འཆད་དོ། །རང་ལ་མོས་པའི་མི་རྐུ་བ་ལ་རྐུ་བའི་སྦྱོར་བ་མང་
དུ་ཡོད་པ་ལས་གལ་ཏེ་བརྡས་རྐུ་ན་ནི་བརྡ་དེ་གྲུབ་ན་བརྐུས་པའི་ཕམ་པ་སྐྱེད་པའོ། །དེ་
ཡང་ཁྱོད་ཀྱིས་ཁོ་བོ་ཆ་ལུགས་འདི་ལྟ་བུ་བྱས་པའམ་ཡུལ་འདིར་རམ་དུས་འདིར་མཐོང་
བ་དེའི་ཚེ་ཁྱོད་ཁོ་བོའི་གན་དུ་ཤོག་ཅིག་ཅེས་པ་ལྟ་བུའོ། །གསང་སྔགས་དག་གིས་བརྐུ་
ན་ནི་མི་དེ་སྣང་བར་གྱུར་པ་དེའི་ཚེ་ན་བརྐུས་པའོ། །བྱ་རྐུ་བ་ལ་གཉིས་ལས་མངོན་སུམ་
དུ་བབས་པ་རྐུ་བ་དང་སྤར་ཏེ་རྐུ་བའོ། །དང་པོ་ནི་གཞན་ལ་དབང་བའི་བྱ་ཁ་ཅིག་དགེ་
སློང་གི་འཆག་སའམ་ར་བའམ་སྒོ་ཁང་དག་ཏུ་བབས་པ་བརྐུས་ན་ཕམ་པར་འགྱུར་རོ། །
དེ་ནི་རི་དྭགས་དང་བྱ་དང་སྡིག་སྤྲུལ་ལིངས་བཏབ་པ་སོགས་ཀྱིས་སྔར་བསྟན་ཟིན་ཏོ། །
གལ་ཏེ་བྱ་སྤར་ཏེ་རྐུ་བ་དེ་ལྟར་ན་བྱ་འཕུར་དུ་བཅུག་སྟེ་སྤར་བ་ན་བརྐུས་པ་སྟེ་འཕུར་བ་
ན་ཕམ་པ་བསྐྱེད་པའོ། །རྐུ་བའི་གནས་མ་ཡིན་པར་ལོགས་ཤིག་ཏུ་འཕུར་བ་ནི་སྦོམ་པོའོ་
ཞེས་འགྲེལ་ཆུང་ལས་གསུངས་སོ། །འདིར་བྱ་སྨོས་པ་ནི་དཔེ་ཙམ་སྟེ། རྫ་ས་ཐམས་ཅད་
ཀྱང་ནམ་མཁའི་མཚམས་གཞན་དུ་སོང་ན་སྤྱིར་བཏང་བརྐུས་པ་ཡིན་ཏེ། ནམ་མཁའ་ནི་
མཚམས་གཞན་ཡིན་པའི་ཕྱིར་རོ། །དུད་འགྲོ་གློ་བུར་བའི་དབང་དུ་བྱས་པ་ནི་རི་དྭགས་
ལ་སོགས་པ་རྒྱའམ་རྙི་ལ་སོགས་པར་བཏགོས་པ་ནི་དེ་ལས་བཀྲོལ་བ་ན་བརྐུས་པའི་
ཕམ་པ་བསྐྱེད་པའོ། །དུད་འགྲོ་གཉུག་མ་པའི་དབང་དུ་བྱས་པ་ནི་མིས་ལོངས་སྤྱོད་པའི་
དུད་འགྲོ་ཁྱུ་ལས་ལོགས་སུ་ཕུར་བ་ལྟ་བུ་ལ་བརྗོད་ཅིང་བཞག་པས་རྐུ་བར་བྱེད་པ་དང་
ཁྱུ་ལས་བཀར་ཏེ་འདེད་ནས་རྐུ་བ་རྣམ་པ་གཉིས་ནི་བདག་པོ་དང་རྫི་བོ་ཕྱི་བཞིན་ཡོད་ན་
དེ་གཉིས་མི་སྣང་བར་གྱུར་པ་ཉིད་ན་དང་། བདག་པོ་དང་རྫི་བོ་ཕྱི་བཞིན་མེད་ན་ཁྱུ་མི་

སྣང་བར་གྱུར་པ་ཉིད་ན་བརྐུས་པའི་ཕམ་པ་བསྐྱེད་པའོ། །དེའང་ཊཱི་ཀ་ལས། དེ་ནི་དུད་
འགྲོ་རང་གི་ངང་གིས་འགྲོ་བ་བརྐུས་པ་ཡིན་ནོ། །གང་མཐུས་བཀྲི་དགོས་སམ(ཡང་ན་)སྒྲ་
ཕྱུང་སྟེ་བདའ་དགོས་པ་ཞིག་ན་ནི་དེ་མི་སྣང་བར་གྱུར་པ་ཉིད་དུ་ཕྱིན་ཀྱང་བརྐུས་པ་མ་
ཡིན་ཏེ། ཇི་སྲིད་དུ་བག་ཚ་བ་མེད་པའི་ཡུལ་དུ་མ་ཕྱིན་ཏམ་དབང་དུ་བྱས་པར་མ་གྱུར་ཀྱི་
བར་དུ་བརྐུས་པ་མ་ཡིན་ནོ་ཞེས་གསུངས་སོ། །རྒྱུ་མཚན་ནི་དེའི་བར་དུ་ཐོབ་པའི་བློ་མི་སྐྱེ་
བས་སོ། །གསང་སྔགས་བཟླས་པ་དག་གིས་གཏེར་ལ་སོགས་པ་འདྲེན་པ་ནི་ནོར་མིག་
སྔར་སྣང་བ་ན་བརྐུས་པའི་ཕམ་པ་བསྐྱེད་པའོ། །འགྲེལ་ཆུང་ལས། ནོར་འོང་ངམ་མི་འོང་
བྱ་ར་བཙུགས་ཏེ་བྱ་ར་བས་མཐོང་ན་དགེ་སློང་གིས་མ་མཐོང་ཡང་ཕམ། ཞེས་སོ། །གོམ་
པ་ཕྲི་བ་ལ་སོགས་པས་བརྐུ་ན་གང་གི་ཚེ་བརྐུས་པ་ཡིན་ཞེ་ན། ཕྱི་བཞིན་འབྲང་བ་ལྷན་
ཅིག་གནས་པ་དང་ནང་གི་བྱན་བྱེད་པ་ཉེ་གནས་གཉིས་ཀྱིས་མཁན་པོ་དང་གནས་ཀྱི་
སློབ་དཔོན་གྱི་ཆོས་གོས་ཁུར་ཏེ་ལམ་དུ་འགྲོ་བ་ན་རྐུ་བར་འདོད་པས་གོམ་པ་ཕྱིར་ཕྲི་ཞིང་
ནུར་བ་དང་འབྱངས་པ་སྟེ་མདུན་ནས་རིང་དུ་སོང་བ་དང་ལམ་ནས་གཡས་གཡོན་དུ་
འབྱམས་པ་དང་གནས་ཁང་སོགས་སུ་འཇུག་པ་དང་ཡང་ཐོག་སོགས་སུ་འཛེག་པ་དགུ་
གིས་མཐར་ཐུག་ནི་སྔ་མ་ལྟར་ཏེ་བརྗོད་པ་དང་ཁྱུ་ལས་བཀར་བ་གཉིས་ནི་མི་སྣང་བར་
གྱུར་པ་ཉིད་ནའོ་ཞེས་སྔར་སྨོས་པ་ལྟར་འདིར་ཡང་མི་སྣང་བར་གྱུར་པ་ན་བརྐུས་པ་ཡིན་
ལ། གང་དག་མི་སྣང་བར་གྱུར་པ་ཉིད་ན་ཞེ་ན། ཕྱི་བཞིན་འབྲང་བ་དང་ནང་བྱན་བྱེད་པ་
དེ་གཉིས་མི་སྣང་བར་གྱུར་ན་བརྐུས་པ་ཡིན་གྱི་དེ་གཉིས་ཀྱིས་བླངས་པའི་རྫས་མི་སྣང་
བར་གྱུར་པ་ཙམ་གྱིས་ནི་མ་ཡིན་ནོ། །གསང་སྔགས་དང་སྨན་དག་གིས་དེ་ཉིད་དུ་མི་སྣང་
བའམ། གཟུགས་གཞན་དུ་བསྒྱུར་བ་ལ་སོགས་པ་ཡང་འདིས་བསྡུས་པར་ཤེས་པར་བྱའོ་
ཞེས་ཊཱི་ཀ་ལས་གསུངས་སོ། །གྲུ་ཇི་ལྟར་བརྐུས་པར་རྣམ་པར་གཞག་ཅེ་ན། གྲུ་ནི་སྐམ་
ས་ལ་འཁུར་བ་དང་ཡུར་པོ་ཆེ་སྟེ་ཆུ་ཀླུང་ཆུང་ངུ་ལས་དྲངས་པ་དང་ཆུ་བདལ་བ་སྟེ་མི་
འབབ་པའི་ཆུ་བོ་མཚེའུ་དང་མཚོ་དག་གིས་སོ་སྟེ་དེ་དག་ལས་བརྐུ་ནའོང་ཐོག་མ་འདུག་

པའི་གནས་མི་སྣང་བར་གྱུར་ན་བརྐུས་པའི་ཕམ་པ་བསྐྱེད་པའོ། །དེ་ནི་དཔེ་སྟེ་ཤིང་དང་
སྣོད་ལ་སོགས་པ་ཐམས་ཅད་ལ་ཡང་ཆོ་ག་དེ་བཞིན་ནོ་ཞེས་ཊཱི་ཀ་ལས་ས། །ཆུ་ཀླུང་ཆེན་
པོ་དག་ཏུ་ཇི་ལྟར་བརྐུས་པར་འགྱུར་ཞེ་ན། ཆུའི་རྒྱུན་འབབ་པའི་ཕྱོགས་དང་མཐུན་པར་
གྲུ་ཐུར་དུ་དྲངས་པ་ཉིད་ཀྱིས་སོ་སྟེ་ཉིད་ཀྱིས་བརྐུ་ན་ཡང་ཐོག་མ་འདུག་པའི་གནས་མི་
སྣང་བར་གྱུར་ན་བརྐུས་པའི་ཕམ་པ་སྐྱེད་པའོ། །ཆུ་ཀླུང་ཆེན་པོ་དེ་ལས་གྲུ་ཐད་ཀར་
དྲངས་ཏེ་རྐུ་བ་ཡང་ཕ་རོལ་ཀྱི་ཆུ་འགྲམ་དུ་སྣང་བར་གྱུར་ན་ཕམ་པ་བསྐྱེད་པའོ། །ཕ་
རོལ་ཀྱི་འགྲམ་དུ་མ་ཕྱིན་ཀྱང་ཐོག་མ་འདུག་པའི་ས་མི་སྣང་ན་ཕམ་ཞེས་འགྲེལ་ཆུང་
ལས་གསུངས་སོ། །ཕ་རོལ་ཀྱི་འགྲམ་སྣང་ན་ཇི་ལྟར་བརྐུས་པ་ཡིན་ཞེ་ན། འགྲམ་མི་
སྣང་བ་དེ་ལས་གཞན་པ་འགྲམ་སྣང་བ་ཉིད་ལ་ནི་ཕ་རོལ་དེར་ཕྱིན་ན་བརྐུས་པའི་ཕམ་
པ་བསྐྱེད་པའོ། །ཆུའི་རྒྱུན་ལས་བཟློག་སྟེ་གྲུ་གྱེན་དུ་དྲངས་པ་ལ་ནི་གྲུ་ཚུགས་ལས་
འདུས་ན་བརྐུས་པའི་ཕམ་པ་སྐྱེད་པའོ། །གྲུ་ཚུགས་ནི་སྔོན་གྱི་གྲུ་ཕལ་ཆེ་བ་ཐད་ཀར་དྲང་
པོར་ཕ་རོལ་ཏུ་འགྲོ་མི་ནུས་པར་ཆུའི་རྒྱུན་ཕྱོགས་སུ་མར་ཤོས་བྱེད་ནས་འགྲོ་བས་ན་དང་
པོར་གཏོང་ཚེ་གྱེན་ལ་ཁྲིད་ནས་གཏོང་དགོས་པས་གང་ན་གྲུ་ཕུར་བ་ལ་བརྟོད་ཅིང་འདུག་
པའི་གནས་དེ་ནས་ཕ་རོལ་ལ་གཏོང་བའི་གནས་སུ་གྱེན་ལ་ཅི་ཙམ་བཀྲི་བའི་གནས་དེ་ནི་
གྲུ་ཚུགས་ཞེས་བྱའོ། །གཞན་གྱི་ཞིང་ལ་ཆུ་གཏོང་འགོག་གིས་ལོ་ཐོག་བརྐུ་བ་དེ་ཇི་ལྟར་
རིག་པར་བྱ་ཞེ་ན། ཆར་ཆེས་པའི་ཚེ་གཞན་གྱི་ཞིང་ལས་ཀྱི་མཐའ་དག་ལ་རང་གི་ཞིང་གི་
ཆུ་གཏོང་བའམ། ཆུ་དཀོན་ཏེ་ཐན་པ་བྱུང་བའི་ཚེ་གཞན་གྱི་ཞིང་གི་ཆུ་འགོག་ནས་རང་གི་
ཞིང་ལ་བསྒྱུར་པ་ལ་ནི་རང་གི་ཞིང་ལས་ཀྱི་མཐའ་གྲུབ་པ་སྟེ་རང་གི་ལོ་ལེགས་པ་ན་
བརྐུས་པ་ཡིན་ལ། དེའང་ཞིང་རང་ཉིད་ཀྱི་ཡོན་ཏན་ལས་གྲུབ་པའི་སྐྱེད་མ་གཏོགས་པའོ། །
བསམ་པ་ཇི་ལྟ་བུས་ཤེ་ན་རང་གི་ལོ་ལེགས་པ་དེའི་ཆེད་དུ་གཞན་གྱི་ལོ་ཉེས་པ་དེར་
འདུན་པས་དེ་ལྟར་བྱས་ཤིང་གཞན་གྱི་ཞིང་ལས་ཀྱི་མཐའ་གྲུབ་པ་ལས་གཞན་ཕུང་པ་
ཉིད་དུ་གྱུར་ཏེ་རིན་ཐང་ཚང་ན་བརྐུས་པའི་ཕམ་པ་བསྐྱེད་པའོ། །འདིའི་རིན་ཐང་ནི་རང་

གི་ལོ་ལེགས་པའི་ཆ་དང་གཞན་གྱི་ལོ་ཉེས་པའི་ཆ་གཉིས་མཐུན་པར་བརྩི་དགོས་ཀྱི་རང་
གི་ལྷག་ཀྱང་གཞན་གྱི་མ་བྲི་བའམ། གཞན་གྱི་བྲི་ཡང་རང་གི་མ་ལྷག་ན་བརྩི་བར་མི་བྱ་
སྟེ། རང་གི་ལྷག་ཀྱང་གཞན་གྱི་མ་བྲི་ན་གཞན་ལ་བརྐུས་པ་མེད་པའི་ཕྱིར་དང་། གཞན་
གྱི་བྲི་ཡང་རང་གི་མ་ལྷག་ན་གཞན་གྱི་རྫས་ཆུད་གཟན་པ་ཙམ་དུ་ཟད་པའི་ཕྱིར་རོ། །འདི་
ལ་པཎ་ཆེན་ངག་ཆོས་ཀྱི་འདུལ་བའི་སྤྱིའི་དོན་ལས། ཆུ་གཏོང་འགོག་ལས་ཕམ་པ་འབྱུང་
ན་དེའི་ཚེ་ལོ་ཐོག་ལ་རྐུ་སེམས་སྐྱེས་སམ། ཆུ་ལ་རྐུ་སེམས་སྐྱེས། དང་པོ་ནི། མ་ཡིན་ཏེ།
ལོ་ཐོག་མ་འོངས་པས་ད་ལྟ་བརྐུ་རྒྱུ་མེད་པའི་ཕྱིར། ཆུ་ལ་ཡང་རྐུ་སེམས་མ་ཡིན་ཏེ། འོད་
ལྡན་ལས། འདིར་བརྐུ་བ་ནི་ལོ་ཐོག་ལེགས་པ་ལ་བརྟེན་པ་ཡིན་གྱིས། ཆུ་ལ་ནི་མ་ཡིན་ཏེ།
ཞེས་དང༌། ཕ་རོལ་ཀྱི་འགྲིབ་ཅིང་རང་གི་ལོ་ལེགས་ལ་དེའི་ཚེ་དངོས་གཞིར་འགྱུར་ཏེ།
ཞེས་གསུངས་པས་ཆུ་གཏོང་འགོག་ལས་རང་གི་ལོ་ལེགས་པའི་ཚེ་ལྟུང་བའི་དངོས་གཞི་
གྲུབ་པར་བསྟན་པའི་ཕྱིར། གཞན་དུ་ན་ཞིང་ལ་འབྲུ་ཁལ་བཞི་ཡན་གྱི་བསྐྱེད་འཕེལ་ཡོང་
བའི་ཆུ་བརྐུས་པའི་བྱ་བ་གྲུབ་པ་ལས་ཕམ་པ་འབྱུང་རིགས་པར་འགྱུར་ཏེ། ཆུ་ནི་བསྐུ་
བྱའི་དངོས་པོ་དང་། རྐུ་སེམས་སྐྱེ་བའི་གཞི་ཡིན་པས་སོ། །འདོད་ན་འོད་ལྡན་གྱི་ལུང་
དྲངས་མ་ཐག་པ་དེ་དང་འགལ་བར་འགྱུར་རོ། །ཞེས་ཞུས་ན་དོགས་སེལ་བཀའ་སྩལ་
རིགས་སོ་ཞེས་གསུངས་པ་ལ། དོགས་སེལ་ནི་འདི་ཡིན་ཏེ། དེ་ལ་ལོ་ཐོག་མ་འོངས་པས་
ད་ལྟ་བརྐུ་རྒྱུ་དངོས་སུ་མེད་ན་དེ་ལ་རྐུ་སེམས་མི་སྐྱེ་བས་ཁྱབ་པ་མེད་པའི་ཕྱིར་ཏེ། ལོ་
ཐོག་མ་འོངས་པ་ལ་ད་ལྟ་དངོས་སུ་བརྐུ་རྒྱུ་མེད་ཀྱང་། ད་ལྟ་ཆུ་གཏོང་འགོག་གི་སྦྱོར་བས་
མ་འོངས་པ་ན་གཞན་གྱི་ལོ་ཉེས་ཤིང་རང་ལ་ལོ་ལེགས་པ་ན། དེ་གཞན་གྱི་ཡིན་ཏེ་མ་
གནང་ཡང་བདག་ཉིད་ཀྱི་དོན་དུ་འཚོ་བའི་ཆེད་དུ་དང་། གཞན་དབང་བ་ལས་གཏན་དུ་
འབྲལ་འདོད་རྒྱུན་མ་ཆད་པ་ད་ལྟ་ནས་ཡོད་ཆོག་པའི་ཕྱིར་རོ། །རྐུན་པོ་རྣམས་ལ་རང་ལ་
སྐལ་བའི་ཤས་འཐོབ་པར་བྱ་བ་དེའི་ཆེད་དུ་དགེ་སློང་གིས་ལམ་རྒྱུས་གོ་བར་བྱེད་པ་ལ་
ནི་བརྐུས་པའི་རྫས་ལས་སྐལ་བའི་ཆ་ཤས་ཐོབ་ན་བརྐུས་པའི་ཕམ་པ་བསྐྱེད་པའོ། ། །

རྐུན་པོས་བརྐུས་པ་ཙམ་གྱིས་ཚེ་ན་བརྐུས་པ་མ་ཡིན་ཏེ། བློ་གྲོས་ཐ་དད་པའི་ཕྱིར་རོ། །
ས་གཞི་དང་ཁང་ཁྱིམ་དགེ་སློང་རང་གི་དང་གཞན་གྱི་འདབས་འབྲེལ་དུ་གནས་པ་དག་
རིབ་མ་དང་རྩིག་པ་ལ་སོགས་པས་ཡོངས་སུ་བསྐོར་བས་བརྐུ་བ་ལ་ནི་རིབ་མ་ལ་སོགས་
པའི་མཐའ་ཕན་ཚུན་གྱི་མཚམས་འབྱོར་ན་བརྐུས་པའི་ཕམ་པ་བསྐྱེད་པའོ། །དགེ་སློང་
གིས་ཤགས་ཀྱིས་ཕ་རོལ་ཀྱི་ས་གཞི་དང་ཁང་ཁྱིམ་ལ་སོགས་པའི་རྫས་འཕྲོག་པར་
འདོད་པ་ན་ཤགས་དེའང་གལ་ཏེ་བླའི་གྲྭར་ཏེ་རྒྱལ་པོའམ་རྒྱལ་པོས་བསྐོས་པའི་མི་དག་
གི་དྲུང་དུ་བཀྱེ་ན་ནི་ཞལ་ཆེ་རྒྱལ་ན་བརྐུས་པའི་ཕམ་པ་བསྐྱེད་པའོ། །དགེ་སློང་མི་དབང་
བ་ལས་རྒྱལ་པོས་དགེ་སློང་དབང་ངོ་ཞེས་བཅད་ན་ཕམ་ཞེས་འགྲེལ་ཆུང་ལས་གསུངས་
སོ། །གལ་ཏེ་འོག་གཟུར་ཏེ་རྒྱལ་པོའི་འོག་ཏུ་བསྡད་ནས་གཟུ་བོ་བྱེད་པའི་ཡུལ་མིའི་
ཚོགས་པའི་དྲུང་དུ་ཤགས་བཀྱེ་ན་ནི་ཤགས་ཟླ་ཕ་རོལ་པོས་ཤགས་བཀྱེ་བའི་སྦྱོར་བ་
ཉིད་བཏང་ན་བརྐུས་པའོ། །འགྲེལ་ཆུང་ལས། དགེ་སློང་མི་དབང་མོད་ཀྱི་རྩོད་དཀའ་
ཡིས་ཐོངས་ཞེས་བསམས་ནས་བཏང་ངམ། ཡུལ་དཔོན་གྱིས་ཐོངས་ཞེས་ཟེར་བ་བཞིན་
བཏང་ན་ཕམ་པར་འགྱུར་ཞེས་གསུངས་སོ། །དེའང་བླའི་གྲྭར་ཞལ་ཆེ་རྒྱལ་ན་ཕམ་པ་
བསྐྱེད་ལ་འོག་གཟུར་ཞལ་ཆེ་རྒྱལ་ན་སྦོམ་པོ་ལས་ཕམ་པ་མི་བསྐྱེད་པའི་རྒྱུ་མཚན་ནི་དེ་
གཉིས་ཚིག་བཙན་མི་བཙན་གྱི་ཁྱད་པར་ཡོད་པས་ཐོབ་བློ་སྐྱེ་དཀའ་སླ་ཡོད་པའོ། །བླའི་
གྲྭར་དང་འོག་གཟུར་ཤགས་བཀྱེ་བ་ན་གལ་ཏེ་ཁྱིམ་པས་དགེ་སློང་ཕམ་པར་བྱས་ཀྱང་
དགེ་སློང་ལ་སྦྱོར་བའི་རྣམ་པའི་སྦོམ་པོ་འབྱུང་སྟེ། རྣམ་འབྱེད་ལས། གལ་ཏེ་དགེ་སློང་
ཁྱིམ་པས་ཕམ་པར་བྱས་ན་དགེ་སློང་ལ་ཉེས་པ་སྦོམ་པོར་འགྱུར་རོ། །ཞེས་གསུངས་པའི་
ཕྱིར་རོ། །ཕ་རོལ་པོས་སྦྱོར་བ་མ་བཏང་བའི་འོག་གཟུར་ཞལ་ཆེ་རྒྱལ་བ་དེ་ནི་སྦྱོར་བ་སྟེ་
སྦོམ་པོར་གྱུར་པ་ཉིད་དོ། །འགྲེལ་ཆུང་ལས། ཡུལ་དཔོན་ལྟ་བུས་དགེ་སློང་མི་དབང་བ་
ལ་དབང་བར་བཅད་ནས་ཡུལ་དག་མ་རངས་ཏེ་མ་བཏང་ནས་ཞལ་ཆེ་སྤོས་ཏེ་བཀྱེ་ན་
གྲངས་དུ་སྤོས་པ་བཞིན་དུ་སྦོམ་པོ་རེ་རེ། དགེ་སློང་མི་དབང་ལ་ཞལ་ཆེ་ཡང་ཡུལ་བདག་

དབང་བ་བཅད་པ་ལས་དགེ་སློང་གིས་མ་བཏང་སྟེ་གྲངས་སྤོས་ཏེ་བཀྱེ་ན་གྲངས་དུ་སྤོས་
པ་བཞིན་དུ་སྦོམ་པོ་རེ་རེའོ། །ཞེས་གསུངས་སོ། །གཉིས་པ་བསླབ་བྱ་ལ་གཉིས། ཤོ་
གམ་དང་འབྲེལ་བའི་བསླབ་བྱ་དང་། བསླབ་བྱ་གཞན་བསྟན་པའོ། །དང་པོ་ནི། རྐུ་
སེམས་མེད་པ་ལ་ཤོ་གམ་དུ་གཏོགས་པའི་ཉེས་པ་འབྱུང་བར་དོགས་པར་མི་བྱའོ། །གང་
གིས་བླངས་པ་ཉིད་ཀྱི་སྣོད་ལས་དེས་སྦྱིན་པར་བྱ་བ་ཉིད་ཡིན་ནོ། །གནང་བ་ལ་གཞན་
གྱི་བཟླས་ན་མ་བརྐུས་པ་མ་ཡིན་ནོ། །མ་གནང་བས་གཞན་གྱིས་བཟླ་བར་མི་བྱའོ། །མ་
ཚོར་བར་འདའ་བར་བྱེད་པ་མི་འགྲུབ་པར་བྱ་བའི་ཕྱིར་མི་འབད་པར་མི་བྱའོ། །སྲུང་མ་
དགེ་སློང་དུ་མ་གཞག་པར་བྱའོ། །དེའི་ཟན་བསྐྱལ་བར་བྱ་བ་ཉིད་དོ། །དེས་བཟློག་པར་
བྱའོ། །བཅུག་པ་ཉིད་ན་བརྗོད་པར་བྱའོ། །མེད་ན་མཚན་མ་གདབ་བོ། །ཁྱེར་ཏེ་འོངས་
པ་ལ་དྲི་བར་བྱའོ། །གཞན་གྱིས་དོར་བ་མི་འགྲུབ་ན་རེག་པ་ཉིད་དུ་བྱའོ། །མ་ཕུལ་ཡང་
ངེས་པ་སྐྱེས་ན་ཕུལ་བ་དང་འདྲའོ། །དེ་དག་གི་རྫས་གནང་བར་བྱ་བའི་ཕྱིར་ཕ་མའི་
བསྔགས་པ་བརྗོད་པར་བྱའོ། །དཀོན་མཆོག་རྣམས་ཀྱི་ཡང་ངོ་། །དོན་དུ་གང་ཡང་རུང་
བའི་དཀོར་གང་ཡང་རུང་བ་ལས་སྐྱིན་པོར་བླང་བའི་ཆོས་སུ་སྦྱིན་པར་བྱའོ། །ཤོ་གམ་
གཞལ་དགོས་པ་དང་བཅས་པར་འགྲོ་བར་མི་བྱའོ། །དེ་མ་ཡིན་པ་ཉིད་ནི་བ་ལང་གི་ལྕི་
བ་བཙིར་བས་ཀྱང་ཁ་བསྒྱུར་བ་དང་ཁ་ཚར་དང་ཕུན་ཚར་བཅད་པ་ཡང་ངོ༌། །མ་མཐོང་
བ་ལ་བློ་དེ་མི་ཆགས་སོ། །ཞེས་གསུངས་ཏེ། དགེ་སློང་ལ་ཤོ་གམ་མི་གཅོད་པར་མ་
གནང་ཞིང་ཚོང་པ་ལ་ཤོ་གམ་མི་གཅོད་པའི་ཚེ་ཚོང་པའི་སྣོད་དུ་དགེ་སློང་གི་རྫས་བཅོལ་
བ་རྣམས་ཀྱང་ཤོ་གམ་གཞལ་མི་དགོས་སུ་གྱུར་པ་ཡིན་སྙམ་དུ་འདུ་ཤེས་འཁྲུལ་བ་དང་།
དགེ་སློང་ལ་ཤོ་གམ་མི་གཅོད་པའི་ཚེ་ན་དགེ་སློང་གི་སྣོད་དུ་ཚོང་པའི་རྫས་བཅོལ་བ་
རྣམས་ཀྱང་ཤོ་གམ་གཞལ་མི་དགོས་སུ་གྱུར་པ་ཡིན་སྙམ་དུ་འདུ་ཤེས་འཁྲུལ་བ་ལ་
སོགས་པས་ཤོ་གམ་མ་གཞལ་བར་རྐུ་སེམས་མེད་པར་ཤོ་གམ་གྱི་ས་ལས་འདས་པ་ལ་
ཤོ་གམ་རྐུ་བའི་ལྟུང་བ་རྣམ་གཞག་དུ་གཏོགས་པའི་ཉེས་པ་འབྱུང་བར་དོགས་པར་མི་

བྱའོ། །རྐུ་སེམས་མེད་ཀྱང་བསླབ་བྱའི་ཉེས་བྱས་ནི་འབྱུང་སྟེ། ཤོ་གམ་གཞལ་དགོས་པ་
དང་བཅས་པར་འགྲོ་བར་མི་བྱའོ། །ཞེས་འབྱུང་བས་སོ། །ཤོ་གམ་གཞལ་དགོས་ཀྱི་རྫས་
དགེ་སློང་གི་ལག་ནས་ཚོང་པས་ཁྱེར་ཏེ་ཤོ་གམ་གྱི་གནས་སུ་ཕྱིན་པ་ན་རྫས་དེའི་ཤོ་གམ་
གང་གིས་སྦྱིན་ཞེ་ན། །ཚོང་པ་གང་གིས་དགེ་སློང་གི་ལག་ནས་རྫས་བླངས་པ་དེ་ཉིད་ཀྱི་
སྣོད་ལས་ཚོང་པ་དེས་ཤོ་གམ་སྦྱིན་པར་བྱ་བ་ཉིད་ཡིན་ཞིང་དགེ་སློང་གིས་ཀྱང་ཚོང་པོ་
འདིས་རང་གི་སྣོད་ལས་ཤོ་གམ་སྦྱིན་པར་འགྱུར་རོ་སྙམ་པའི་བསམ་པས་གཏད་པར་བྱ་
དགོས་པ་ཡིན་ནོ། །རྒྱལ་པོས་དགེ་སློང་ལ་ཤོ་གམ་མ་གཅོད་ཅིག་ཅེས་གནང་བ་ལ་དགེ་
སློང་གིས་གཞན་གྱི་ཤོ་གམ་གཞལ་དགོས་ཀྱི་རྫས་རྐུ་སེམས་ཀྱིས་ཤོ་གམ་གྱི་གནས་ནས་
བཟླས་ན་སྟེ་འདའ་བར་བྱས་ན་གཞན་དོན་དུ་མ་བརྐུས་པ་མ་ཡིན་ཏེ་གཞན་དོན་དུ་
བརྐུས་པ་ཡིན་པས་སྦོམ་པོ་འབྱུང་བ་ཡིན་ནོ། །དེའང་འགྲེལ་ཆུང་ལས། །ནོར་བདག་ལ་
སྦྱིན་པའི་ཕྱིར་མ་བྱིན་ན་སྦོམ་པོའོ། །བདག་བཀུར་བའི་ཕྱིར་མ་བྱིན་ན་ཕམ་པ། བདག་
བཀུར་བའམ་ནོར་བདག་སྦྱིན་པ་གཉིས་ཀར་ཡང་མ་བསམས་ལ་ཤོ་གམ་པ་ཅི་དབང་བ་
མ་བྱིན་ན་ཉེས་བྱས་ཞེས་གསུངས་སོ། །དགེ་སློང་ལ་ཤོ་གམ་མི་གཅོད་པར་རྒྱལ་པོས་མ་
གནང་བས་རང་གི་རྫས་ཤོ་གམ་སྦྱིན་མི་དགོས་པའི་གང་ཟག་ལ་བསྐུར་བ་ལ་སོགས་པ་
ཐབས་གཞན་གྱིས་བཟླ་བར་རམ་འདའ་བར་མི་བྱའོ། །རིན་ཐང་ཚང་ན་ཕམ་ཞེས་འགྲེལ་
ཆུང་ལས་གསུངས་སོ། །མདོ་དེའི་དོན་ཡང་ན་དགེ་སློང་ལ་ཤོ་གམ་མི་གཅོད་པར་མ་
གནང་བས་ཚོང་པ་ལ་སོགས་པས་ཤོ་གམ་གནང་བའམ། གསུག་(ལྐོག་རྔན་)བྱིན་པ་ལ་
སོགས་པ་ཐབས་གཞན་གྱིས་འདའ་བར་མི་བྱའོ། །དེ་ལྟར་འདའ་བར་བྱས་ན་མ་བྱིན་
ལེན་གྱི་ཉེས་པ་མི་འབྱུང་ལ་བསླབ་འགལ་གྱི་ཉེས་བྱས་ཙམ་འབྱུང་སྟེ། ཊཱི་ཀ་ལས། དེ་ནི་
མ་བྱིན་པར་ལེན་པའི་བསླབ་པའི་གཞི་དང་འབྲེལ་བ་ནི་མ་ཡིན་ཏེ། ཐབས་དེས་འདའ་
བར་བྱེད་པ་ལ་ཉེས་པ་མེད་པའི་ཕྱིར་རོ། །འོན་ཀྱང་ཚུལ་མ་ཡིན་པའི་ཕྱིར་བཀག་སྟེ།
འདི་ལྟར་འཇིག་རྟེན་ན་ཁ་ཟེར་བར་འགྱུར་བའི་ཕྱིར་རོ། །དེ་ནི་རྐུན་མའི་ཐབས་དང་གཡོ་

༔
ཨ་
ཅན་ཉིད་ཡིན་ཏེ། དགེ་སྦྱོང་འདི་དག་ནི་སྒྱུ་ཐབས་འདིས་རྫས་འདའ་བར་བྱེད་པས་
ཐབས་ཀྱིས་རྐུའོ་ཞེས་ཟེར་བ་དེའི་ཕྱིར་འདི་དགག་པ་མཛད་དོ། །ཞེས་གསུངས་སོ། །
དགེ་སློང་གི་སྣོད་དུ་ཚོང་པའི་རྫས་ཤོ་གམ་གཞལ་དགོས་པ་བཅུག་སྟེ་དགེ་སློང་གིས་མ་
ཚོར་བར་འདའ་བར་བྱེད་དམ་ཚོང་པས་རང་གི་སྣོད་དུ་དགེ་སློང་གི་རྫས་ཤོ་གམ་གཞལ་
དགོས་པ་བཅུག་སྟེ་དགེ་སློང་གིས་མུ་ཚོར་བར་ཤོ་གམ་གྱི་གནས་ནས་འདའ་བར་བྱེད་པ་
མི་འགྲུབ་པར་བྱ་བའི་ཕྱིར་མི་འབད་པར་མི་བྱའོ། །ཇི་ལྟར་འབད་པར་བྱ་ཞེ་ན། དགེ་
སློང་བསོད་སྙོམས་ལ་སོགས་པར་འགྲོ་བ་ན་སྲུང་མ་དགེ་སློང་དུ་མ་གཉིས་ཡན་ཆད་
གཞུག་པར་བྱའོ། །མ་བཞག་ན་ཉེས་བྱས་སོ། །སྲུང་མ་བསོད་སྙོམས་ལ་འགྲོ་བའི་
སྐབས་མེད་པས་ན་སྲུང་མ་དེའི་ཟན་ནི་དགེ་སློང་གཞན་དག་གིས་བསྐྱལ་བར་བྱ་བ་ཉིད་
དོ། །རིགས་པའི་ཕྱིར་དེ་སྐད་བརྗོད་པ་ཡིན་གྱི། བཅོམ་ལྡན་འདས་ཀྱིས་འགའ་ཞིག་ཏུ་
བསླབ་པའི་གཞི་བཅས་པ་ནི་མ་ཡིན་ནོ་ཞེས་ཊཱི་ཀ་ལས་གསུངས་སོ། །ཚོང་པ་རྣམས་
ཀྱིས་ཤོ་གམ་གཞལ་དགོས་ཀྱི་རྫས་དགེ་སློང་དག་གི་སྣོད་དེར་འཛུད་པར་བྱེད་དམ། དེ་
ནས་འབྱིན་པར་བྱེད་པ་དེ་དག་སྲུང་མ་དེས་བཟློག་པར་བྱའོ། །བཟློག་ཏུ་ཟིན་ཀྱང་
བཟློག་མ་ནུས་ནས་སྣོད་དུ་རྫས་བཅུག་པ་ཉིད་ན་སྲུང་མ་དེས་བདག་པོ་དགེ་སློང་དག་ལ་
བརྗོད་པར་བྱའོ། །སྲུང་མ་མེད་ན་ཇི་ལྟར་བྱ་ཞེ་ན། སྲུང་མ་མེད་ན་དགེ་སློང་བསོད་
སྙོམས་ལ་སོགས་པར་འགྲོ་བ་ན་རྫས་མི་བཅུག་མི་ཕྱུང་པར་བྱ་བའི་ཕྱིར་རང་གི་སྣོད་ལ་
མཚན་མ་གདབ་བོ། །གཞན་གྱིས་ལྷུང་བཟེད་ཀྱི་སྣོད་ལ་སོགས་པ་དགེ་སློང་ལ་བསྐུར་
བར་བྱ་སྙམ་ནས་སྣོད་ཁྱེར་ཏེ་འོངས་པ་ལ་ལེན་པ་པོས་སྣོད་འདི་ན་ཤོ་གམ་གཞལ་
དགོས་ཀྱི་རྫས་ཅུང་ཟད་མེད་དམ་ཞེས་དྲི་བར་བྱའོ། །དེའང་འགྲེལ་ཆུང་ལས། བདག་གི་
རྫས་ཚོང་པ་ལ་གཏམས་པ་ཞིག་སླར་ལེན་ན་ཤོ་གམ་དུ་འགྱུར་བའི་རྫས་མ་བཅུག་གམ་
ཞེས་འདྲི་སྟེ་བླངས། གཞན་གྱི་རྫས་ཤིག་བསྐུར་ནའང་ཤོ་གམ་དུ་འགྱུར་བ་མེད་དམ་
ཞེས་དྲིས་ཏེ་བླངས། ཞེས་གསུངས་སོ། །མ་དྲིས་པར་ལེན་ན་འགལ་ཚབས་ཅན་དུ་

མ
ཀ
འགྱུར་རོ་ཞེས་ལུང་རྣམ་འབྱེད་ལས་སོ། །ཚོང་པས་རིན་པོ་ཆེ་གསེར་ལ་སོགས་པ་དགེ་
སློང་གི་གཏུར་བུ་སོགས་སུ་བཅུག་ན་ཇི་ལྟར་བྱ་ཞེ་ན། དགེ་ཚུལ་ལ་སོགས་པ་གཞན་
གྱིས་གསེར་ལ་སོགས་པ་དེ་དོར་བ་མི་འགྲུབ་ན་དབྱུང་བའི་ཆེད་དུ་དགེ་སློང་རང་གིས་
རེག་པ་ཉིད་དུ་བྱའོ། །དེ་ལ་ནི་ལྟུང་བྱེད་འབའ་ཞིག་ཏུ་གྱུར་པ་བག་ཡངས་སུ་གནང་ངོ་
ཞེས་རང་འགྲེལ་ལས་སོ། །དཀོན་མཆོག་གསུམ་དང་ཕ་མ་སོགས་ལ་ལུས་དང་ངག་གིས་
མ་ཕུལ་ཡང་དེ་དག་ལ་འབུལ་ལོ་སྙམ་དུ་ངེས་པ་སྐྱེས་ན་ཕུལ་བ་དང་འདྲའོ། །ཕ་མ་དེ་
དག་གི་ཆེད་དུ་བསྔོས་པའི་རྫས་དེའི་ཤོ་གམ་གནང་བར་བྱ་བའི་ཕྱིར་བུས་ཕྲག་པ་གཅིག་
གིས་ནི་ཕ། ཅིག་ཤོས་ཀྱིས་ནི་མ་ལོ་བརྒྱ་ཐམ་པར་ཡོངས་སུ་བང་བར་བྱས་སམ། ས་ཆེན་
པོ་འདི་ནོར་བུ་སོགས་རིན་པོ་ཆེ་སྣ་ཚོགས་ཀྱིས་བཀང་ནས་དེའི་བདག་པོ་ལ་བཀོད་པར་
གྱུར་ཀྱང་དྲིན་ལན་ལྡོན་པར་མི་འགྱུར་བ་དང་། ཁྱིམ་གང་ན་ཕ་མ་ལ་མཆོད་པ་བྱེད་པའི་
ཁྱིམ་དེ་ནི་སློབ་དཔོན་དང་བཅས་པ་ཡིན། ཚངས་པ་དང་བཅས་པ་ཡིན་ཞེས་སོགས་ལུང་
ལས་གསུངས་པ་བཞིན་ཕ་མའི་བསྔགས་པ་བརྗོད་པར་བྱའོ། །དཀོན་མཆོག་གི་རྫས་ཀྱི་
ཤོ་གམ་གནང་བར་བྱ་བའི་ཕྱིར་དཀོན་མཆོག་གསུམ་པོ་རྣམས་ཀྱི་ཡང་ངོ་སྟེ་བསྔགས་པ་
བརྗོད་པར་བྱའོ། །བསྔགས་པ་བརྗོད་ཀྱང་མ་གནང་ན་ཤོ་གམ་སྦྱིན་པར་བྱ་སྟེ། །དེ་ལ་
དཀོན་མཆོག་གི་བསྔགས་པ་བརྗོད་ཀྱང་མ་གནང་ན་ཡུན་རིང་དུ་མི་ཐོགས་པར་བྱ་བའི་
དོན་དུ་དཀོན་མཆོག་གསུམ་གང་ཡང་རུང་བའི་དཀོར་ཟ་འོག་ལ་སོགས་པ་གང་ཡང་རུང་
བ་ལས་སྐྱིན་པོར་བླང་བའི་ཆོས་སུ་ཤོ་གམ་དུ་སྦྱིན་པར་བྱའོ། །ཕྱིས་སྐྱིན་པ་བསབ་སྟེ་
ཁོད་སྙོམས་པར་བྱའོ། །ཤོ་གམ་པ་དང་ཁ་མཆུར་འགྱུར་བ་བཟློག་པའི་ཕྱིར་ཤོ་གམ་
གཞལ་དགོས་པ་ཉིད་ཀྱི་རྫས་དང་བཅས་པར་ལམ་དུ་འགྲོ་བར་མི་བྱའོ། །འགྲོ་ན་ཊི་ཀ་ལས།
གང་ལམ་དུ་འཇུག་ན་དེ་ལ་ཉེས་བྱས་སུ་འགྱུར་ཏེ། འདིར་རྒྱང་གྲགས་ཀྱི་བདག་ཉིད་
ཅིག་ཏུ་སོང་ན་དེ་ལ་རྒྱང་གྲགས་རེ་རེ་ཞིང་ཉེས་བྱས་ཀྱི་དངོས་གཞིར་གྱུར་པ་རེ་རེའོ། ། །
རྒྱང་གྲགས་ཕྱེད་ཕྱེད་ཅིང་དེའི་སྦྱོར་བར་གྱུར་པའི་ཉེས་བྱས་ཕྲ་མོར་འགྱུར་རོ། །ཚིག་དེ་

ནི་ཕོངས་པའི་དུས་དག་ཏུ་དམིགས་ཀྱིས་བསལ་བ་དང་བཅས་པ་ཡིན་ཏེ། དེར་དགེ་
འདུན་གྱི་ལ་སོགས་པར་གསེར་གྱི་མཐར་ཐུག་པར་ཡང་བསྐུར་བར་བྱའོ་ཞེས་གསུངས་
པའི་ཕྱིར་ཞེས་གསུངས་སོ། །ཤོ་གམ་གཞལ་དགོས་པ་དེ་མ་ཡིན་པ་ཉིད་ནི་གོས་ཁ་
བསྒྱུར་བའི་ཐ་ན་བ་ལང་གི་ལྕི་བ་བཙུར་བས་ཀྱང་ཁ་བསྒྱུར་བ་དང་། ཁ་མ་བསྒྱུར་ཡང་
གོས་དྲ་བའི་ཐ་ན་བཏགས་ཟིན་པའི་ཕྱི་ལོགས་ཀྱི་ཁ་ཚར་དང༌། དང་པོ་འཐག་པར་རྩོམ་
པའི་སྲོག་ཤིང་གི་སྲུབས་ཀྱི་ཕུན་ཚར་བཅད་པ་ཡང་ངོ་སྟེ་ཤོ་གམ་གཞལ་དགོས་པ་དེ་མ་
ཡིན་པ་ཉིད་དོ་ཞེས་པའོ། །ཁ་དོག་བསྒྱུར་བ་དང་ཁ་ཚར་ཕུན་ཚར་བཅད་ཀྱང་ཚོང་རྫས་
ཀྱི་ནོར་མང་དུ་ཁྱེར་བ་ནི་ཤོ་གམ་ཅན་དུ་འགྱུར་བར་འགྲེལ་ཆུང་ལས་གསུངས་སོ། །དེས་
ན་ཚོང་རྫས་མ་ཡིན་པའི་རས་གོས་རྣམས་ཤོ་གམ་གཞལ་མི་དགོས་པའི་རྫས་ཉིད་དུ་གོ་
བའི་དོན་དུ་ཁ་བསྒྱུར་བ་ལ་སོགས་པ་དེ་ལྟར་བྱེད་པ་ཡིན་གྱི། ཚོང་རྫས་ལ་ནི་དེ་ལྟར་མི་
བྱ་སྟེ། དེ་ཁ་བསྒྱུར་ལ་སོགས་པའི་སྒྱུ་ཐབས་ལ་བརྟེན་ནས་རྐུ་སེམས་ཀྱིས་ཤོ་གམ་མ་
གཞལ་ན་ཕམ་པ་འབྱུང་བའི་ཕྱིར་རོ། །གོས་འདི་ཁ་སྒྱུར་ཅིག ཁ་ཚར་ཆོད་ཅིག་ཅེས་
གཞན་ལ་བཅོལ་ན་བཅོལ་བ་ལྟར་བྱས་ཡོད་མེད་རང་གིས་མ་མཐོང་བ་ལ་ཁ་བསྒྱུར་བ་
དང་ཁ་ཚར་བཅད་པའི་ཡིད་བརྟན་གྱི་བློ་དེ་མི་ཆགས་པས་རང་གིས་མངོན་སུམ་དུ་བལྟ་
དགོས་སོ། །མ་བལྟས་ན་འགལ་ཚབས་ཅན་དུ་འགྱུར་རོ། །གཉིས་པ་ནི། གཞན་གྱི་སྤྱོད་
པ་བརྟོལ་བར་མི་བྱའོ། །ཡིད་གཅུགས་པ་མ་ཡིན་པ་ལ་ཡིད་གཅུགས་པ་ཉིད་དུ་མི་བྱའོ། །
དེ་ཉིད་ནི་འོག་མ་ལ་གོང་མའོ། །དེ་ནི་སྡུག་པ་དང་ཡིད་དུ་འཐད་པ་དང་བླ་མ་དང་སྒྲུབ་པར་
འོས་པ་དང་མཆོད་པར་འོས་པ་དང་བསྟོད་པར་འོས་པ་དང་བླངས་ན་དགའ་བའོ། །ལག་
པོད་ཀྱི་ལས་ཀྱིས་ལས་བྱ་ཞིང་བསོད་ནམས་ཀྱི་བློས་ཀྱང་སྟེ་གླ་རྔན་གྱིས་ནི་མ་ཡིན་ནོ། །ཡུལ་
གྱིས་ངེས་པའི་ཚིག་ནི་འདྲིད་པ་མ་ཡིན་ནོ། །ལྟུང་བ་བླངས་ན་ཡུན་རིང་དུ་མི་བསྲེལ་ལོ། །
དེ་དགེ་སྐོས་ལ་གཏད་པ་ཉིད་དུ་བྱའོ། །དེས་རབ་ཏུ་བྱུང་བའི་ཡིན་པར་དོགས་ན་དགེ་
འདུན་ལ་བསྟན་པར་བྱའོ། །བདག་པོ་མ་བྱུང་ན་གཟར་ཐག་ལ་བཏགས་ཏེ་གཞག་གོ །

ནད་པས་མ་གནང་བ་དེ་ལ་སྨན་མི་བླང་ངོ་། །ཞེས་གསུངས་ཏེ། ཚོང་པ་ནུབ་མོ་ཤོ་གམ་
འདྲལ་བ་ལ་སོགས་པ་ལ་དགེ་སློང་གིས་ཤོ་གམ་གཅོད་པ་པོར་སྔ་རོལ་ནས་བསྙད་པ་
སོགས་ཀྱིས་གཞན་གྱི་སྤྱོད་པའམ་འཚོ་བའི་ཐབས་དེའི་མཚང་བརྟོལ་བར་མི་བྱའོ། །དེ་
ལྟར་ལུང་རྣམ་འབྱེད་ལས། དགེ་སློང་གིས་གཞན་གྱི་འཚོ་བ་ལ་གནོད་པར་མི་བྱའོ། ། །
གནོད་པར་བྱེད་ན་འགལ་ཚབས་ཅན་དུ་འགྱུར་རོ། །ཞེས་སོ། །རང་དང་ཡིད་གཅུགས་
པ་མ་ཡིན་པ་ཉིད་ཀྱི་གང་ཟག་ལ་ལྷུང་བཟེད་དང་ཆོས་གོས་སོགས་ལ་ལག་གཞུག་ནས་
བླང་བ་ལ་སོགས་པས་ཡིད་གཅུགས་པ་ཉིད་དུ་མི་བྱའོ། །རང་ལ་ཉེས་པ་མི་འབྱུང་བའི་
ཕྱིར་དང་གཞན་གྱི་ཚིག་གི་སྐབས་བཟློག་པའི་ཕྱིར་དེའི་རྫས་ལ་ལག་མི་གཞུག་ཐུག་ཐུབ་
ཏུའང་མི་སྤྱད་དོ། །ཡིད་གཅུགས་མ་ཡིན་པ་དེ་ཉིད་ནི་ཡིད་གཅུགས་བྱ་བའི་ཡུལ་འོག་མ་
ལ་ཡིད་གཅུགས་གོང་མ་མི་བྱའོ། །དེ་ཡང་ཊཱི་ཀ་ལས། མཛའ་བཤེས་ཐ་མ་ལ་ཡིད་
གཅུགས་པ་འབྲིང་དང་ཆེན་པོ་མི་བྱའོ། །འབྲིང་ལ་ནི་ཆེན་པོ་མི་བྱའོ། །ཞེས་གསུངས་སོ། །
ལུང་རྣམ་འབྱེད་ལས། ཡིད་གཅུགས་པ་མ་ཡིན་པ་ལ་ཡིད་གཅུགས་པ་སྐྱེད་པར་བྱེད་ན་
འགལ་ཚབས་ཅན་དུ་འགྱུར་རོ། །ཞེས་སོ། །འོ་ན་གང་ལ་ཡིད་གཅུགས་བྱ་ཞེ་ན། སྤྱིར་
ཡིད་གཅུགས་བྱ་བའི་ཡུལ་དེ་ནི་སྡུག་པ་འགྲོགས་བཤེས་དང་ཡིད་དུ་འཐད་པ་སྨོན་
འདྲིན་དང་བླ་མ་མཁན་སློབ་དང་གང་གི་ཚུལ་ཁྲིམས་དང་ཐོས་པ་ལ་སོགས་པའི་ཡོན་
ཏན་རྗེས་སུ་དྲན་ཞིང་དེའི་ཡོན་ཏན་དེ་དག་རྗེས་སུ་སྒྲུབ་པར་འོས་པ་དང་སྦྱིན་པ་དང་
བསྙེན་བཀུར་ལ་སོགས་པས་མཆོད་པར་འོས་པ་དང་ཚུལ་ཁྲིམས་དང་ཐོས་པ་དང་གཏོང་
བ་ལ་སོགས་པས་བསྟོད་པར་འོས་པ་དང་བདག་གིས་དེའི་ལྷུང་བཟེད་དང་ཆོས་གོས་ལ་
སོགས་པ་བླངས་ཤིང་ལོངས་སྤྱད་ན་དགའ་བ་ལས་མི་དགའ་བར་མི་འགྱུར་སྙམ་པའི་
ཡིད་ཆེས་པ་ཡོད་པའོ། །དེ་དག་ལས་བླ་མ་དང་བསྒྲུབ་པར་འོས་པ་དང་མཆོད་པར་འོས་
པ་དང་བསྟོད་པར་འོས་པ་རྣམས་ནི་སྤྱིར་ཡིད་གཅུགས་པའི་ཡུལ་ཉིད་དུ་བསྟེན་པར་འོས་
པ་ཡིན་པར་བཤད་པ་ལས། དེ་དག་གི་ཆོས་གོས་སོགས་ལ་ལོངས་སྤྱད་པའི་སྒོ་ནས་ཡིད་

གཅུགས་བྱ་ཆོག་པར་བསྟན་པ་ནི་མ་ཡིན་ནོ། །གྲོགས་ཀྱི་ལས་ཆོས་གོས་འཚེད་པ་ལ་
སོགས་པ་རྣམས་ནི་ལག་པོད་ཀྱི་ལས་ཀྱིས་བྱ་ཞིང་བསོད་ནམས་ཀྱི་བློས་ཀྱང་ལས་བྱ་སྟེ་
གླ་རྔན་གྱིས་ནི་ལས་བྱ་བ་མ་ཡིན་ནོ། །དེ་ནི་ལག་བཟོའི་ཐ་སྙད་སྤང་བའི་ཕྱིར་རོ། །ལག་
པོད་ཀྱི་ལས་ཞེས་པ་ནི་ཕན་ཚུན་ལས་ཀའི་རོགས་རེས་མོས་བྱས་ནས་ལས་བྱ་བའམ།
གླ་མི་ལེན་པར་ལག་ནུས་ཀྱིས་ལས་བྱ་བའོ། །རྣམ་འབྱེད་ལས། དགེ་སློང་གིས་གླ་རྔན་
གྱིས་ལས་བྱེད་ན་འགལ་ཚབས་ཅན་དུ་འགྱུར་རོ། །ཞེས་དང༌། འགྲེལ་ཆུང་ལས།
གྲོགས་ཀྱིས་ལས་བཅོལ་བ་ལས་གླ་བླངས་ན་ཉེས་བྱས་ཞེས་གསུངས་སོ། །དགེ་སློང་མ་
ཤར་ནས་སྐྱེས་ཀྱི་སྣམ་སྦྱར་ལྷུང་བ་ན་དགེ་སློང་མ་ལྷོ་ནས་སྐྱེས་ཀྱིས་ཨ་བ་ས་ཐ་ཞེས་
བརྗོད་དེ་ཡུལ་དབུས་ཀྱི་སྐད་དུ་ལྷུང་ངོ་ཞེས་བྱ་བ་ལ་ལྷོ་ཕྱོགས་ཀྱི་སྐད་དུ་ཨ་བ་ས་ཐ་ཞེས་
བརྗོད་པ་ལྟ་བུ་ཡུལ་གྱི་དབང་གིས་སྐད་སོ་སོར་ངེས་པའི་ཚིག་ནི་འདྲིད་པའམ་སླུ་བ་མུ་
ཡིན་ནོ། །དེས་ན་དགེ་སློང་མ་ལྷོ་ནས་སྐྱེས་ཀྱིས་ཨ་བ་ས་ཐ་ཞེས་བརྗོད་ཀྱང་ཤར་ནས་
སྐྱེས་ཆོས་ཀྱི་ཤུགས་ཐོབ་པས་མི་སེམས་ནས་སྣམ་སྦྱར་ལྷུང་བ་ན་ལྷོ་ནས་སྐྱེས་ཀྱིས་
བླངས་ཀྱང་དེ་ལ་མ་བྱིན་ལེན་གྱི་ཉེས་པ་མེད་པ་ཡིན་ནོ། །གཞན་གྱི་གོས་ལ་སོགས་པ་ཕྱི་
རོལ་ཏུ་ལྷུང་བ་དགེ་སློང་གིས་རྫས་དེ་མི་འཁྱམས་ཤིང་ཆུད་འཛའ་བ་ལས་སྐྱོབ་འདོད་
ཀྱིས་རེ་ཞིག་བླངས་ན་ཡུན་རིང་སྟེ་འདིས་བཅབས་སོ་སྙམ་དུ་གཞན་དོགས་པ་སྐྱེ་བའི་
ཡུན་དེ་སྲིད་དུ་མི་བསྲེལ་ལོ། །རིང་དུ་བཞག་ན་ཉེས་བྱས་ཞེས་འགྲེལ་ཆུང་ལས་གསུངས་
སོ། །བདག་པོ་གང་ཡིན་མི་ཤེས་ན་སུ་ལ་གཏད་ཅེ་ན། ལྷུང་བ་བླངས་པ་དེ་དགེ་འདུན་གྱི་
དགེ་སྐོས་གཙུག་ལག་ཁང་སྐྱོང་ལ་གཏད་པ་ཉིད་དུ་བྱའོ། །བདག་པོ་ངོ་ཤེས་ཀྱང་དེ་ཏིང་
ངེ་འཛིན་ལ་ཞུགས་པ་ཡིན་ན་དེའི་མངོན་སུམ་དུ་གཾཝར་ཐག་ལ་བཏགས་ཏེ་གཞག་ཅིང་།
གལ་ཏེ་རང་དང་ཞེ་འགྲས་པ་ཡིན་ན་དགེ་སྐོས་ལ་གཏད་པར་ལུང་ལས་གསུངས་སོ། །
དགེ་སྐོས་ཀྱིས་ཇི་ལྟར་བྱ་ཞེ་ན། དགེ་སྐོས་དེས་རྫས་དེ་རབ་ཏུ་བྱུང་བའི་ཡིན་པར་དོགས་
ནཱ་རྫས་དེའི་བདག་པོ་ཤེས་པར་བྱ་བའི་ཕྱིར་དགེ་འདུན་ལ་བསྟན་པར་བྱའོ། །རྫས་འདི་

བདག་གི་ཡིན་ནོ་ཟེར་བའི་བདག་པོ་མ་བྱུང་ན་དགེ་སྐོས་ཀྱིས་རྫས་དེ་ཉིད་ཆོས་གོས་
སོགས་གཟར་ཏེ་འཇོག་པར་བྱེད་པའི་གཟུར་ཐག་ཅེས་བྱ་བ་ལ་བཏགས་ཏེ་གཞུག་གོ །
གཟར་ཐག་དེའང་ཐམས་ཅད་ཀྱིས་མངོན་སུམ་དུ་མཐོང་བའི་ཕྱིར། མངོན་པའི་གནས་སུ་
ཀ་བ་ལ་སོགས་པ་ལ་གདགས་པར་ཊཱི་ཀ་ལས་གསུངས་སོ། །ནད་པས་འདི་ལ་སྨན་
སློངས་ཤིག་ཅེས་མ་གནང་མ་བསྒོ་བ་དེ་ལ་ནད་གཡོག་གམ་གཞན་གྱིས་སྨན་མི་བླང་ངོ༌། །
དེས་ན་དགེ་འདུན་གྱི་ནད་པའི་སྨན་ཁང་ངམ། དད་པ་ཅན་ནམ། ཉེ་དུའམ། ཉེ་དུ་མང་བ་
ཡིན་ན། གང་སྦྱོར་དུ་གཞུག་ཅེས་ནད་པ་ལ་དྲི་ཞིང་དེས་གང་བརྗོད་པ་དེ་ལས་བླང་
དགོས་ཞེས་ལུང་རྣམ་འབྱེད་ལས་གསུངས་སོ། །དེ་ནི་རྐུའོ་ཞེས་སྐུར་བ་འདེབས་པ་སྤང་
བའི་ཕྱིར་རོ། །མ་བྱིན་པར་ལེན་པའི་ཕམ་པར་འགྱུར་བ་རྣམ་པར་འབྱེད་པའོ། །གཉིས་
པ་ཕྲན་ཚེགས་ཀྱི་སྐབས་ནས་འབྱུང་བ་ལ་གསུམ། དགག་པའི་བསླབ་བྱ། གནང་བའི་
བསླབ་བྱ། སྒྲུབ་པའི་བསླབ་བྱའོ། །དང་པོ་ལ་བཞི་ལས། ཡོངས་སུ་བཟུང་བ་དང་འབྲེལ་
བའི་བསླབ་བྱ་ནི། ཡོངས་སུ་བཟུང་བ་དང་བཅས་པ་གནང་བ་ལས་གཞན་པའི་ཐབས་
ཀྱིས་བདག་གིར་མི་བྱའོ། །ཞེས་གསུངས་ཏེ། འདི་སྔར་དྲུག་སྡེ་བསིལ་བའི་ཚལ་གྱི་དུར་
ཁྲོད་དུ་སོང་ནས་བདག་པོ་དང་བཅས་པའི་ཤི་བའི་ཡོ་བྱད་ཀྱི་གོས་ལ་ཕྱག་དར་ཁྲོད་ཀྱི་
གོས་རྙེད་ཀྱིས་བཀུར་རོ་ཞེས་སྨྲས་ནས་བླངས་པ་སོགས་དང༌། ཡང་དྲུག་སྡེ་བཞོན་པ་
མང་པོ་ཤིང་རྟ་དང་ལྷན་ཅིག་ལམ་དུ་སོང་བ་དང་། ལམ་གྱི་ཕྱེད་དུ་ཤིང་རྟའི་སྲོག་ཤིང་ཆག་
སྟེ་ཚོང་པས་སྲོག་ཤིང་བརྗེས་ནས་ཆག་པ་བོར་རོ། །ཉེ་དགས་ཤིང་རྟའི་སྲོག་ཤིང་དེ་བླངས་
ཤིང་ལམ་གྱི་བཞི་མདོར་བོར་ནས་འདི་ནི་བདག་ཅག་གིས་སྲོག་ཤིང་གི་དབང་ཕྱུག་ཅེས་
བྱ་བའི་ལྷ་རྟེན་དུ་བཙུགས་སོ་ཞེས་སྨྲས་ནས་སོང་བ་དང་། ཕྱིས་དེ་ཕྱི་རོལ་པའི་ལྷ་ཁང་དུ་
གྱུར་ཏེ་ཚོང་པ་དག་གིས་དེར་གོས་དང་བལ་མང་པོ་ཕུལ་ལོ། །དྲུག་སྡེ་སླར་ལོག་པའི་ཚེ་
གོས་ལ་སོགས་པ་བླངས་པ་དང༌། ལྷ་ཁང་པ་དག་ལྷགས་ནས། འདིའི་ལས་དང་བྱི་དོར་
བདག་ཅག་གིས་བགྱིས་ན། ཅིའི་ཕྱིར་གོས་རྣམས་འཕྲོག བཀྲེན་པ། འདི་ཇི་ལྟར་ཁྱེད་

ཀྱི་ལྷ་ཁང་ཡིན། ངེད་ཅག་གིས་ཤིང་རྟ་སྲོག་ཤིང་ཆག་པ་ཞིག་རྟེན་ཐབས་སུ་བཙུགས་
པའོ་ཞེས་སྨྲས་པ་སོགས་ལ་བརྟེན་ནས་འདི་བཅས་སོ། །དེས་ན་དུར་ཁྲོད་ཀྱི་རྫས་དང་
སྲོག་ཤིང་གི་དབང་ཕྱུག་དང་འཇིག་རྟེན་པའི་ལྷ་ཁང་ལ་ཕུལ་བའི་རྫས་ལྟ་བུ་རིགས་ངན་
ལ་སོགས་པས་ཡོངས་སུ་བཟུང་བ་དང་བཅས་པ་ཉིད་ཀྱི་རྫས་གནང་བ་ལས་གཞན་པ་
འདི་ནི་ཕྱག་དར་ཁྲོད་ཀྱི་གོས་ཡིན་ནོ་ཞེས་སམ་ངས་བཙུགས་པའི་སྲོག་ཤིང་གི་དབང་
ཕྱུག་ལ་ཕུལ་བའི་རྫས་ཡིན་ནོ་ཞེས་སམ་ངས་འཇིག་རྟེན་པའི་ལྷ་ཁང་བརྩིགས་པ་ལས་
བྱུང་བའི་ཕྱིར་ངའི་ཡིན་ནོ་ཞེས་བྱ་བ་ལ་སོགས་པའི་བབས་ཀྱིས་བདག་གིར་མི་བྱ་སྟེ་
བདག་གིས་འཐོབ་པར་མི་བྱའོ། །འགྲེལ་ཆུང་ལས། ལྷ་མ་སྲིན་གྱི་ནོར་བདག་པོ་མིས་
སྲུང་བ་ལས་བླངས་ན་ཕམ། ཚོར་བ་ཡོད་པའི་ལྷ་མ་སྲིན་གྱི་ནོར་ལས་བླངས་ན་སྦོམ་པོ།
ཚོར་བ་མེད་པའི་ལྷ་མ་སྲིན་ལས་ནོར་བླངས་ན་ཉེས་བྱས་སོ། །ཞེས་སོ། །གཉིས་པ་རྐུན་
པོ་དང་འབྲེལ་བའི་བསླབ་བྱ་ནི། བདག་གིར་བྱས་པ་དགུག་པར་མི་བྱའོ། །དེ་ནི་ཆོས་
བཤད་པས་བསླང་བར་བྱའོ། །རིན་ཕྱེད་དུ་ཉེ་བས་ཀྱང་ངོ༌། །ལྷུང་བཟེད་དང་ཆོས་གོས་
ནི་རིན་ཆེན་པོས་བླུས་ཀྱང་ངོ་། །ཞེས་གསུངས་ཏེ། དགེ་སློང་གི་རྫས་ཆོམ་རྐུན་པས་
ཕྲོགས་པ་ན་དགེ་སློང་གི་བསམ་པས་མ་བཏང་བ་ཡིན་ན་དོན་ལ་དགེ་སློང་དབང་ཡང་
ཆོམ་རྐུན་པས་བདག་གིར་བྱས་པ་རྒྱལ་པོ་ལ་གསོལ་བ་ལ་སོགས་པ་ནན་ཁུགས་ཀྱིས་
དགུག་པར་མི་བྱའོ། །ཊི་ཀ་ལས། འདིར་ནི་རང་གི་འདུ་ཤེས་ཀྱིས་འགུགས་པ་དེ་དགག་
པར་མཛད་ཀྱི་ཞེས་དང་། ནན་ཁུགས་ཀྱིས་འགུགས་པར་བྱེད་ན་ཉེས་བྱས་སུ་འགྱུར་རོ་
ཞེས་དང༌། དེ་བས་ན་འདིར་བརྐུས་པར་གཏོགས་པའི་ཁ་ན་མ་ཐོ་བ་ཡོད་པས་བཀག་པ་
ནི་མ་ཡིན་གྱི། འདི་ལྟར་རབ་ཏུ་བྱུང་བའི་ཚུལ་དང་མཐུན་པ་མ་ཡིན་པས་དགག་པ་མཛད་
དོ། །ཞེས་གསུངས་སོ། །འོ་ན་ཇི་ལྟར་དགུག་ཅེ་ན། རྫས་ཕྲོགས་པ་དེ་ནི་དགེ་སློང་གིས་
ཆོམ་རྐུན་པ་ལ་འདི་ལྟར་བརྐུས་ན་སྡིག་པ་ཆེ་ཞིང༌། སླར་སྦྱིན་ན་བསོད་ནམས་ཆེ་བ་
སོགས་ཀྱི་ཆོས་བཤད་པས་བསླང་བར་བྱའོ། །རིན་ཕྱེད་དུ་ཉེ་བས་ཏེ་རིན་ཕྱེད་དུ་ཅུང་

ཟད་མ་ཆོག་པའམ་ཕྱེད་པས་ཅུང་ཟད་ལྷག་པས་ཀྱང་ངོ་སྟེ་བླུ་བར་བྱའོ། །ལྷུང་བཟེད་
དང་ཆོས་གོས་ཕྲོགས་པའི་རྫས་ནི་རིན་ཆེན་པོས་བླུས་ཀྱང་རུང་ངོ༌། །དེ་ནི་ཁ་བསྒྱུར་བ་
ལ་སོགས་པའི་ལས་ཀྱིས་ཉོན་མོངས་པ་སྤང་བའི་ཕྱིར་རོ། །གསུམ་པ་མི་སྙན་པ་འབྱུང་
བ་དང་འབྲེལ་བའི་བསླབ་བྱ་ནི། མི་སྙན་པ་འབྱུང་བར་འགྱུར་བ་ནི་བོར་བའོ་ཞེས་སྐྱེ་བོ་
ཕལ་པོ་ཆེའི་མངོན་སུམ་དུ་མ་བབ་པར་བཀུར་བར་མི་བྱའོ། །ཞེས་གསུངས་ཏེ། འདིས་
འདི་བསད་དོ་བརྐུས་སོ་ཞེས་པའི་མི་སྙན་པ་འབྱུང་བར་འགྱུར་བ་རྐུན་པོས་མགོ་སུག་
དོར་བ་ལྟ་བུ་ལེན་པ་ནི་བོར་བའོ་ཞེས་དཔང་པོར་འགྱུར་བའི་སྐྱེ་བོ་གཉིས་གསུམ་ཡན་
ཆད་ཕལ་པོ་ཆེའི་མངོན་སུམ་དུ་མ་བབ་པར་དགེ་སློང་གིས་བཀུར་བར་རམ་བླངས་ཤིང་
འཁྱེར་བར་མི་བྱའོ། །ལེན་པར་བྱེད་ན་འགལ་ཚབས་ཅན་དུ་འགྱུར་བར་ལུང་ལས་
གསུངས་སོ། །དེ་ནི་མ་དད་པ་སྤང་བའི་ཕྱིར་རོ། །བཞི་པ་རོའི་རྫས་དང་འབྲེལ་བའི་
བསླབ་བྱ་ནི། རོའི་རྫས་མི་མ་ཡིན་པས་བླངས་པ་ཉིད་ནི་ཡོངས་སུ་མ་བཟུང་བ་ཉིད་མ་
ཡིན་ནོ། །རབ་ཏུ་གཏུམ་པ་དེའི་ཕྱི་བཞིན་དུ་འགྲོ་བར་བྱའོ། །ཁ་བུབ་ཏུ་བསྙལ་བ་ལ་
རྐང་པའི་མཐའ་ནས་བརྩམས་ཏེ་གཡོག་པར་བྱའོ། །མ་རྨས་པ་ལས་བླང་བར་མི་བྱའོ། །
རང་གིས་རྨས་པར་དང་རྨས་པར་བྱེད་དུ་གཞུག་པར་མི་བྱའོ། །ཞེས་གསུངས་ཏེ། མཉན་
ཡོད་ན་སྤོས་ཚོང་གི་ཁྱེའུ་ཞིག་ལ་ལྭ་བ་བཟང་པོ་ཞིག་ཡོད་པ་ལ་ཁྱེའུ་དེ་ལྭ་བ་དེ་ལ་ཤིན་ཏུ་
ཆགས་སོ། །དེ་ནད་ཀྱིས་བཏབ་ནས་ཉེ་དུ་ལ། ཁོ་བོ་ཤི་བའི་ཚེ་རོ་མ་སྲེག་པར་ལྭ་བ་
འདིས་དཀྲིས་ནས་བོར་ཅིག་ཅེས་སྨྲས། དེ་ཤི་ནས་ལྭ་བ་ལ་ཆགས་པས་ཡི་དྭགས་ལྔ་བ་
ཅན་དུ་སྐྱེས་སོ། །ཉེ་དུ་རྣམས་ཀྱིས་ལྭ་བས་རོ་དྲིལ་ནས་དུར་ཁྲོད་དུ་བསྐྱལ་ཏོ། །དེ་ནས་
དུར་ཁྲོད་པ་གནག་དགའ་བོས་ལྭ་བ་ལེན་པ་ན། ཡི་དྭགས་ཀྱིས་ཁྱོད་ཀྱིས་ཁོ་བོའི་རྭ་བ་
མ་སྣོམས་ཤིག་ཅེས་སྨྲས་ཀྱང་དེས་ལུ་བ་དེ་ནན་གྱིས་བླངས་ཤིང་རྒྱལ་བྱེད་ཚལ་དུ་འོངས་
པ་ལ། ཡི་དྭགས་དེ་ཡང་ཆོ་ངེ་འདེབས་བཞིན་དེའི་ཕྱི་བཞིན་དུ་འབྲང་སྟེ་རྒྱལ་བྱེད་ཚལ་
དུ་འོངས་ལ་ནང་དུ་འཇུག་མ་ནུས་ནས་སྒོ་རྩར་བསྡད་དེ་བོས་པ་དང༌། སངས་རྒྱས་ཀྱིས་

ཀུན་དགའ་བོ་ལ་བཀའ་བསྩལ་ཏེ། ལྭ་བ་བྱིན་ཅིག་པར་བཏང་ནས་འདྲེའི་ཕྱི་བཞིན་དུ་ལཱ་
བ་སྐྱེལ་བར་བཏང་བ་ལས་འདི་བཅས་སོ། །དེ་ཡང་རོ་གོས་ལ་སོགས་པ་རོའི་རྫས་མི་མ་
ཡིན་པས་བླངས་པ་ཉིད་ནི་མི་མ་ཡིན་པ་དེས་ཡོངས་སུ་མ་བཟུང་བ་ཉིད་མ་ཡིན་ནོ། །དེས་
ན་དེ་བརྐུས་ན་མི་མ་ཡིན་པ་ལ་བརྐུས་པའི་ཉེས་པ་སྦོམ་པོར་འགྱུར་རོ། །མི་མ་ཡིན་པས་
ཡོངས་སུ་བཟུང་བའི་རྫས་གང་ཡིན་པ་དེ་དུར་ཁྲོད་དུ་བསྐྱལ་དགོས་ན། དེར་ཇི་ལྟར་
བསྐྱལ་བར་བྱ་ཞེ་ན། དགེ་སློང་གིས་མདུན་དུ་སོང་ཞིག་ཅེས་བརྗོད་དེ་མི་མ་ཡིན་པ་
མདུན་དུ་འགྲོར་བཅུག་ནས་དགེ་སློང་ནི་མི་མ་ཡིན་པ་རབ་ཏུ་གཏུམ་པ་རོ་ལངས་དེའི་ཕྱི་
བཞིན་དུ་འགྲོ་བར་བྱའོ། །དེ་ཡང་འགྲེལ་ཆུང་ལས། འདྲེསཾ་(རོ་གོས་)ལྭ་བ་འཁྱེར་མི་ནུསཾ་
པའི་ཕྱིར་ནན་ཏན་སྐྱེལ་དུ་བཏང་སྟེ། འདྲེའི་སྔོན་དུ་སོང་ན་ཀྱལ་ཀ་བྱེད་པའི་ཕྱིར་ཕྱི་
བཞིན་དུ་འབྲང་ཞིང་འགྲོའོ་ཞེས་གསུངས་སོ། །དུར་ཁྲོད་དུ་ཁྱེར་ནས་རྫས་དེས་རོའི་སྟེང་
དུ་གཡོག་དགོས་ན་ཇི་ལྟར་གཡོག་ཅེ་ན། འདྲེས་མཆིལ་མ་འཐོར་བ་དང་རྐང་པས་འཁྲབ་
པ་འགོག་པའི་ཕྱིར་ཁ་བུབ་ཏུ་ཉོལ་ཅིག་ཅེས་བརྗོད་ནས་རོ་ཁ་བུབ་ཏུ་བསྙལ་བ་ལ་རྐང་
པའི་མཐའ་ནས་བརྩམས་ཏེ་མགོར་ཐུག་པའི་བར་དུ་རོའི་རྫས་ཀྱིས་གཡོག་པར་བྱའོ། །
རོ་མ་རྨས་པ་ལ་མི་མ་ཡིན་པ་འཇུག་པའི་སྐབས་ཡོད་པས་རོ་མ་རྨས་པ་ལས་བླང་བར་མི་
བྱའོ། །འོན་ཀྱང་གང་གི་ཚེ་སྲིན་བུ་ཕྲེའུ་དང་གྲོག་མས་ཟོས་ཀྱང་རུང་དེའི་ཚེ་བླང་ཆོག་
པོར་ལུང་ལས་གསུངས་སོ། །དགེ་སློང་རང་གིས་རོ་རྨས་པར་མི་བྱ་བ་དང་རོ་རྨས་པར་
གཞན་ལ་བྱེད་དུ་གཞུག་པར་མི་བྱའོ། །གཉིས་པ་ནི། བསྟི་གནས་ཉིད་དུ་སོ་ཤིང་དང་
ཆུ་དང་འདག་རྫས་དང་ལྕི་བ་དང་ས་ཅི་བདེར་བྱའོ། །ཞེས་གསུངས་ཏེ། ཐམས་ཅད་མ་
བསྟབས་ཀྱི་བར་དུ་བླང་བར་མི་བྱའོ་སྙམ་དུ་དོགས་པ་བསལ་བའི་ཕྱིར་ལམ་བར་སོགས་
སུ་བསྟི་གནས་ཏེ་ངལ་གསོ་བའི་གནས་ཁང་ཉིད་དུ་སོ་ཤིང་དང༌། བཏུང་བའམ་ཁྲུས་
བྱ་བའི་ཆུ་དང་། ཁ་བཀྲུ་བའམ་ཁྲུས་བྱ་བའི་འདུགེ་རྫས་དང་བ་ལང་གི་ལྕི་བ་དང་ས་སྟེ་
ལྔ་པོ་དག་བཞག་པ་ཅི་བདེར་བླང་ཞིང་ལོངས་སྤྱད་པར་བྱའོ། །དེ་ནི་མགྲོན་པོ་སུ་བྱུང་བ་

༔
ལ་བསྔོས་ཏེ་བཞག་པ་ཡིན་པས་སོ། །གསུམ་པ་ནི། དགེ་སློང་དང་དགེ་ཚུལ་མི་འདོད་
བཞིན་དུ་འབྲེལ་བས་འཁྲིད་པ་ན་གཟུང་བར་བྱའོ། །ཞེས་གསུངས་ཏེ། དགེ་སློང་དང་
དགེ་ཚུལ་བབས་པར་མི་འདོད་བཞིན་དུ་ཕུ་ནུ་དང་བུ་སྲིང་དང་ཆུང་མ་ལ་སོགས་པ་
འབྲེལ་བས་ཏེ་ཉེ་དུ་འབྲེལ་བ་དེ་དག་གིས་འཁྲིད་པ་ན་དགེ་སློང་གིས་གཟུང་བར་བྱའོ། །དེ་
ནི་རབ་བྱུང་གི་བར་ཆད་སྤང་བའི་དགོས་པ་ཡོད་པའི་ཕྱིར་དང་མི་རྐུ་བའི་ཉེས་པར་འགྱུར་
རོ་སྙམ་པའི་དོགས་པ་བསལ་བའི་ཕྱིར་རོ། །དེ་ཡང་སྔོན་མཉན་ཡོད་དུ་རྒན་ཞུགས་ཤིག་
ལ་རང་གི་སྔོན་གྱི་ཆུང་མས་ཁྱིམ་དུ་བཞུད་ཟེར་ནས་ལག་པ་ཡ་གཅིག་ནས་བཟུང་ཞིང་
དྲངས་པ་དང༌། དགེ་སློང་རྣམས་ཀྱིས་ནི་མ་འགྲོ་བར་འདུག་ཅིག་ཟེར་ནས་ལག་པ་ཡ་
གཅིག་ནས་བཟུང་སྟེ་དྲངས་པ་ན་སངས་རྒྱས་ཀྱིས། དེ་ལ་ལག་པ་གང་ན་ཞེས་དྲིས་ལ།
ཁྱེད་ཀྱིས་བཟུང་བ་ནའོ་ཟེར་ན་འགྲོ་འདོད་པར་ངེས་ཀྱིས་ཐོངས་ཤིག ཆུང་མས་བཟུང་
བ་ནའོ་ཟེར་ན་འགྲོ་མི་འདོད་པས་དེ་གཏང་བར་མི་བྱའོ་ཞེས་གསུངས་སོ། །མ་བྱིན་པ་
ལེན་པའི་ཕམ་པར་འགྱུར་བ་ཕྲན་ཚེགས་ཀྱི་སྐབས་སོ། །
གསུམ་པ་ཞུ་བའི་སྐབས་ནས་འབྱུང་བ་ལ་བཞི། དངོས་པོའི་སྐབས། བདག་པོའི་སྐབས།
རྗེས་སུ་སྒྲུབ་པའི་སྐབས། མཐར་ཐུག་པའི་སྐབས་སོ། །དང་པོ་ནི། ཀ་ཀ་ནི་བཞི་ལ་མ་
ཤ་ཀའོ། །ལྔ་ཉིད་ནི་ཀར་ཤ་པ་ཎའི་བཞི་ཆའི་དཔེ་ཡིན་ནོ། །གང་ན་དེའི་ཚིགས་ཉི་ཤུ་
ཡིན་པ་དེ་ལ་བརྟེན་ནས་སོ། །བརྐུ་བའི་གནས་དང་དུས་ཀྱིས་དེའི་བརྩི་བ་རྣམ་པར་གཞག་
གོ །ཆེ་བ་ཉིད་ཀྱིས་རིན་ཐང་གདབ་མི་ནུས་པ་ནི་རབ་ཀྱི་མཐར་ཕྱིན་པ་ཉིད་དོ། །ཆུང་བ་
ཉིད་ཀྱིས་དེར་མི་ཆོག་པ་ཉིད་ནི་ཁོངས་སུ་མ་གཏོགས་པ་ཉིད་མ་ཡིན་ནོ། །དེ་ལ་སངས་
རྒྱས་ཀྱི་སྐུ་གདུང་ནི་གཞལ་དུ་མེད་པའི་རིན་པོ་ཆེ་ཉིད་ཡིན་ནོ། །མཆོད་པའི་དོན་ཉིད་དུ་
ན་ཉེས་བྱས་སོ། །དཔེ་བྲི་བ་ལ་ནི་ཉེས་པ་མེད་དོ། །བཤིག་སྟེ་རྐུ་བ་ལ་ནི་དེའི་གནས་
སྐབས་རྐུ་བའི་དངོས་པོ་ཉིད་ཡིན་ནོ། །བྱང་གི་སྒྲ་མི་སྙན་ན་ནི་ཡོངས་སུ་འཛིན་པ་མེད་པ་
ཉིད་དོ། །དེ་ནི་རང་གི་དང་འདྲའོ། །ཞེས་གསུངས་ཏེ། རྣམ་འབྱེད་དུ་མ་ཤ་ཀ་ལྔ་ལ་

སོགས་པའོ་ཞེས་སྨོས་ན་མ་ཤ་ཀ་ཇི་ལྟ་བུ་ཞེ་ན། ཀ་ཀ་ནི་བཞི་ལ་མ་ཤུ་ཀུ་གཅིག་ཡོད་
པའོ། །དེ་ལྟར་ཊི་ཀ་ལས། སང་སྐྲྀ་ཏའི་སྐད་དུ)ཀ་ཀ་ནི་ཞེས་བྱ་བ་ནི་(ཕལ་སྐད་དུ་》བོན་ཊིཀ་ཞེས་བྱ་
སྟེ། དེ་ཡང་འགྲོན་བུ་ཉི་ཤུའི་རིན་ཐང་གི་མིང་ཡིན་ནོ། །ཀ་ཀ་ནི་བཞི་ལ་ནི་མ་ཤ་ཀ་
གཅིག་སྟེ། འགྲོན་བུ་བརྒྱད་ཅུའི་རིན་ཐང་གི་མིང་ཡིན་ནོ། །ཞེས་གསུངས་སོ། །ཀ་ཀ་ནི་
ཞེས་པའི་ངོས་འཛིན་ལ་སྡོམ་འགྲེལ་དཔག་སྙེ་ལས། ཀ་ཀ་ནི་ཞེས་གུཉྫ་སྟེ་མ་རུ་མགོ་ནག་
ཅེས་གསུངས་སོ། །མ་ཤ་ཀ་ལྔ་ཁོ་ན་བརྐུ་བ་དེས་ཕམ་པར་འགྱུར་གྱི་གང་བཞི་ལ་སོགས་
པ་བརྐུ་བ་དེས་ནི་ཕམ་པར་མི་འགྱུར་རམ་སྙམ་ན། རྣམ་འབྱེད་ལས་མ་ཤ་ཀ་ལྔ་ཞེས་
གསུངས་པ་ཉིད་ནི་ཀར་ཤ་པ་ཎའི་བཞི་ཆའི་དཔེ་སྟེ་མཚོན་བྱེད་ཙམ་ཡིན་ནོ། །དེས་ན་
ཡུལ་དུས་གང་ན་ཀར་ཤ་པ་ཎ་གཅིག་ལ་མ་ཤ་ཀ་བཅུ་དྲུག་བྱེད་ན་མ་ཤ་ཀ་བཞི་བརྐུས་ན་
ཕམ་པར་འགྱུར་བ་སོགས་མདོར་ན་ཀར་ཤ་པ་ཎའི་བཞི་ཆ་བརྐུས་ན་ཕམ་པར་འགྱུར་བ་
ཡིན་ནོ། །འོ་ན་ལྔ་ཞེས་མཚོན་པའི་རྒྱུ་མཚན་གང་ཞེ་ན། སངས་རྒྱས་ཀྱིས་བསླབ་པ་
འཆའ་བའི་ཡུལ་དུས་གང་ན་ཀར་ཤ་པ་ཎ་དེའི་རིན་ཐང་གི་ཚིགས་སམ་ཚད་ཉིད་མ་ཤ་ཀ་
ཉི་ཤུ་ཡིན་པ་དེ་ལ་བརྟེན་ནས་དེའི་བཞི་ཆ་ལྔ་ཡིན་པས་ལྔ་ཞེས་གསུངས་སོ། །ཀར་ཤ་པ་
ཎའི་རིན་ཐང་གི་ཚད་གནས་དུས་ཀྱིས་ཐ་དད་པ་དུ་མ་ཡོད་ན་དེའི་རིན་ཐང་ཇི་ལྟར་བརྩི་
ཞེ་ན། གང་དུ་བརྐུ་བའི་གནས་དང་གང་གི་ཚེ་རྐུ་བའི་དུས་ཀྱིས་ཀར་ཤ་པ་ཎ་དེའི་རིན་
ཐང་བརྩི་བ་རྣམ་པོར་གཞག་གོ །ཡུལ་གཞན་དང་དུས་གཞན་དང་གླིང་གཞན་གྱི་རིན་
ཐང་གཞན་དུ་བརྩི་བར་མི་བྱའོ། །སྔར་རྣམ་འབྱེད་དུ་རིན་ཐང་ནི་བརྐུ་བའི་གནས་དང་
དུས་ཀྱིས་སོ་ཞེས་པས་ནི་བརྐུ་བྱ་རྫས་ཀྱི་རིན་ཐང་བརྩི་བ་བསྟན་ལ། འདི་ནི་ཀར་ཤ་པ་
ཎའི་རིན་ཐང་བརྩི་བ་བསྟན་པའོ། །རྫས་གང་ཆེ་བ་ཉིད་ཀྱིས་མ་ཤ་ཀ་ལྔ་ལ་སོགས་པའི་
རིན་ཐང་གདབ་པར་མི་ནུས་པ་དེ་ལ་ནི་རིན་ཐང་གི་ཚད་མེད་པས་དེ་བརྐུས་ན་ཕམ་པར་
མི་འགྱུར་རམ་སྙམ་ན། ནོར་བུ་རིན་པོ་ཆེ་ལ་སོགས་པ་རིན་ཆེ་བ་ཉིད་ཀྱིས་རིན་ཐང་
གདུབ་པར་མི་ནུས་པ་ནི་རིན་ཐང་རབ་ཀྱི་མཐར་ཕྱིན་པ་ཉིད་དོ། །དེས་ན་དེ་བརྐུས་ན་

རིན་ཐང་གི་ཆ་ནས་ཕམ་པ་སྐྱེད་ནུས་སོ། །འགྲེལ་ཆུང་ལས། ཕམ་པའི་གྲངས་མང་བ་ནི་
མ་ཡིན་ཏེ། ཕམ་པ་ནི་གཅིག ཅེས་གསུངས་སོ། །དེ་ནི་མ་ཤ་ཀ་ལྔ་ལ་སོགས་པ་ཞེས་
པས་འཕངས་པ་ཡིན་ཏེ། ཊཱི་ཀ་ལས། དེ་ནི་འདིར་མ་ཤ་ཀ་ལྔ་ལ་སོགས་པ་ཞེས་སྨོས་
པའི་སོགས་པས་འཕངས་པ་དྲུག་ནས་གྲངས་མེད་པའི་མཐར་ཐུག་པ་ཉིད་ཡིན་པར་རིག་
པར་བྱའོ། །ཞེས་གསུངས་པའི་ཕྱིར་རོ། །ཧ་ཅང་ཆུང་བ་ཉིད་ཀྱིས་རིན་ཐང་གདབ་པར་མི་
ཆོག་པ་གང་ཡིན་པ་དེ་ནི་རྒྱུའི་དངོས་པོར་གྱུར་པ་མ་ཡིན་པའི་ཕྱིར་བརྐུས་ཀྱང་ལྟུང་བར་
མི་འགྱུར་རམ་སྙམ་ན། ཤིན་ཏུ་ཆུང་བ་ཉིད་ཀྱིས་རིན་ཐང་གདབ་པ་དེར་མི་ཆོག་པ་ཉིད་
བརྐུས་ན་ནི་བརྐུས་པའི་ཁོངས་སུ་མ་གཏོགས་པ་ཉིད་མ་ཡིན་ནོ། །དེ་ལ་ཉེས་པ་སྦོམ་
པོའམ་ཉེས་བྱས་སུ་འགྱུར་རོ་ཞེས་ཊཱི་ཀ་ལས་གསུངས་པ་ནི་མི་དང་འགྲོ་བ་གཞན་གྱིས་
ཡོངས་སུ་བཟུང་བའི་ཁྱད་པར་གྱིས་སོ། །ཏིལ་གྱི་འབྲུམ་བུ་ཡན་ཆད་བརྐུས་ཀྱང་ཉེས་
པར་མི་འགྱུར་བ་མ་ཡིན་གྱི་སྦོམ་པོར་འགྱུར་རོ་ཞེས་འགྲེལ་ཆུང་ལས་སོ། །རིན་ཐང་
གདབ་པར་མི་ནུས་པ་རྐུ་བ་དེ་ལ་སངས་རྒྱས་ཀྱི་སྐུ་གདུང་སྟེ་དད་པའི་གནས་སུ་ཡུན་
རིང་དུ་བསྲེལ་བར་བྱ་བའི་དངོས་པོ་རིང་བསྲེལ་ནི་རིན་ཐང་གི་ཚད་གཞལ་དུ་མེད་པའི་
རིན་པོ་ཆེ་ཉིད་ཡིན་ནོ། །རིང་བསྲེལ་བརྐུས་ན་ཅིར་འགྱུར། མཐར་འགྱུར་ཞེས་ལུང་ཞུ་
བ་ལས་གསུངས་སོ། །དེ་ཡང་འཚོ་ཆེད་དུ་བརྐུས་ནའོ། །རྐུ་སེམས་གང་ཡང་རུང་བས་རྐུ་
བ་ཐམས་ཅད་ལ་ཕམ་པར་འགྱུར་རམ་སྙམ་ན། འདི་ནི་བདག་གི་སྟོན་པའོ། །བདག་
གིས་འདི་ལ་བཀུར་སྟི་བྱའོ་སྙམ་པ་ལྟ་བུ་མཆོད་པའི་དོན་ཉིད་དུ་སངས་རྒྱས་ཀྱི་སྐུ་གདུང་
ལ་སོགས་པ་རྐུ་ན་ཉེས་བྱས་སོ། །འཚོ་ཆེད་མེད་པས་ན་ཕམཾ་པ་མི་འབྱུང་ཡང་བཅས་
པའི་རྟེན་ཅན་གྱི་རིག་བྱེད་རྐུ་སེམས་ཀྱིས་བསྐྱེད་པ་ཡོད་པས་ན་ཉེས་བྱས་འབྱུང་ངོ་། །
གལ་ཏེ་མཆོད་པ་བྱེད་པ་དེ་ཡང་རང་ལ་ལོངས་སྤྱོད་འཕེལ་བ་སོགས་རང་གི་འཚོ་ཆེད་
གང་རུང་དུ་དམིགས་པ་ཡིན་ན་ཡན་ལག་གཞན་ཚང་ན་ཕམ་པ་འབྱུང་ངོ་། །དེས་ན་འཚོ་
ཆེད་མེད་པ་ཞེས་པའི་དོན་ཕྲུ་བ་ཆོས་སེང་གིས་མཛད་པའི་འོད་ལྡན་ཊི་ཀ་ལས། ཚེ་འདིའི་

རྟོག་པ་གཏན་ནས་མེད་པའོ། །ཞེས་གསུངས་སོ། །དཔེ་མི་བསྣར་མི་སྟེར་བ་ལ་བདག་
པོས་མ་ཚོར་བར་རེ་ཞིག་དཔེ་ལ་བལྟས་ཏེ་དཔེ་བྲི་ཞིང་དེ་ནས་དཔེ་སླར་བསྐྱལ་བ་ལ་ནི་
ཉེས་པ་མེད་དོ། །རྐུ་སེམས་མཚན་ཉིད་པ་མེད་པའི་ཕྱིར་དང་ཁོའི་རྫས་ཅུང་ཟད་ཀྱང་མ་
ཉམས་པ་དང་རྐུ་བའི་ལས་མིན་པའི་ཕྱིར་རོ། །ཞུ་ཊིཀ་ལས། གླེགས་བམ་མཐོང་ནས་
འབྲི་བ་དང་འཛིན་པ་གང་ཡིན་པ་དེས་ནི་ཕ་རོལ་ལ་ཅུང་ཟད་གོད་པར་མི་འགྱུར་ཏེ། འདི་
ལྟར་བྲི་བར་བྱ་བའི་གཟུགས་བརྙན་སོ་ན་གནས་པའི་ཕྱིར་རོ། །རྐུ་བ་ནི་གོད་པ་ཡིན་ཏེ།
དེ་ལྟ་བས་ན་འདིར་དེ་མ་གཏོགས་སོ། །ཞེས་གསུངས་ཏེ། དཔེ་ཡོན་མེད་པའི་དབང་དུ་
བྱས་སོ། །ཡོད་ན་དེ་བརྐུས་པར་འགྱུར་རོ། །འགྲེལ་ཆུང་ལས། ལྷའི་ཡི་གེ་རྐུ་སེམས་
ཀྱིས་ཐལ་བྱུང་ཁྱེར་ན་ཕམ་ཞེས་གསུངས་སོ། །དེ་ཡང་འཚོ་ཆེད་དུ་བརྐུས་པའི་དབང་དུ་
བྱས་སོ། །ཟངས་སྤྱད་དམ་གསེར་རྒྱན་ལ་སོགས་པ་བཤིག་སྟེ་རྐུ་བ་ལ་ནི་བཤིག་ཟིན་པ་
དེའི་གནས་སྐབས་སུ་རྐུ་བའི་དངོས་པོ་ཉིད་ཡིན་ནོ། །འགྲེལ་ཆུང་ལས། བཅོམ་ཟིན་པ་
ལ་ཅི་རི་བའི་རིན་ཐང་དུ་བརྩི། ཞེས་དང་། ཊི་ཀ་ལས། མ་བཤིག་པའི་སྔ་རོལ་ནི་མ་ཡིན་
ཏེ། ཞེས་སོ། །གླིང་གཞན་བཞིན་དུ་བྱང་སྒྲ་མི་སྙན་ན་ཡང་རྫས་བདག་གིར་འཛིན་པ་
ཡོད་དམ་ཞེ་ན། བྱང་གི་སྒྲ་མི་སྙན་ན་ནི་རྫས་བདག་གིར་ཡོངས་སུ་འཛིན་པ་མེད་པ་ཉིད་
དོ། །དེ་བརྐུས་ན་ཅིར་འགྱུར་ཞེ་ན། ཡོངས་སུ་འཛིན་པ་མེད་པའི་རྫས་དེ་ནི་རང་གི་རྫས་
བརྐུས་པ་དང་འདྲ་སྟེ་རྐུ་སེམས་ཀྱིས་བརྐུས་ན་སྦོམ་པོའོ། །སྦོམ་པོ་འདི་བསྐྱེད་པ་ལ་རིན་
ཐང་ཚང་བ་དགོས་ལ། སྒྲ་མི་སྙན་ན་རིན་ཐང་གི་ཚད་རྣམ་པར་གཞག་པ་མེད་པས་རྐུན་
མའི་གནས་ཀྱིས་འཇོག་དགོས་པར་གྲུབ་བོ། །འདི་ནི་གནས་གཞན་གྱི་རིན་ཐང་གཞན་
དུ་མི་བརྩི་བའི་དམིགས་བསལ་ཡིན་པར་གསུངས་སོ། །གཉིས་པ་བདག་པོའི་སྐབས་ནི།
དེའི་དུས་ན་བདག་པོ་ཉིད་ཡོད་པ་བདག་པོ་ཉིད་དོ། །མྱ་ངན་ལས་འདས་པ་ཉིད་ནི་ལྷ་
ཉིད་དོ། །ཞེས་གསུངས་ཏེ། རྐུ་བའི་སྦྱོར་བ་དང་མཐར་ཐུག་དེའི་དུས་ན་མི་ལ་སོགས་
པའི་བདག་པོ་ཉིད་གཞི་ཡོད་པ་བདག་པོ་ཉིད་ཡིན་གྱི་འདས་པའམ་ཕྱིས་འབྱུང་གི་

ན
་
བདག་པོ་ནི་གཞིའི་ཡན་ལག་གི་བདག་པོ་མ་ཡིན་པ་ཉིད་དོ། །དཔེར་ན་མིས་རྫས་ཤིག་
གཏེར་དུ་སྦས་པ་ན་བདག་པོ་མི་དེ་ཤི་ནས་འདྲེར་སྐྱེས་པ་ལ་བརྐུས་ན། འདྲེ་ལ་བརྐུས་
པའི་སྦོམ་པོར་འགྱུར་བ་བཞིན་ནོ། །དེས་མིའི་རྒྱུད་ཀྱིས་ཡོངས་སུ་བཟུང་བ་མེད་པའི་
མཆོད་རྟེན་ལས་བརྐུས་པ་ཡང་མཚོན་པར་རང་འགྲེལ་སོགས་ལས་གསུངས་སོ། །མི་མྱ་
ངན་ལས་འདས་པར་གྱུར་པའི་དཀོར་བརྐུས་ན་ཡང་མིའི་ནོར་བརྐུས་པ་དང་འདྲ་བར་
ཕམ་པར་འགྱུར་རམ་སྙམ་ན། སྤྱིར་ན་རྒྱལ་པོ་ལྟ་བུ་འཇིག་རྟེན་པའི་ལྷ་དང་། རྒྱལ་ཆེན་
རིགས་བཞི་ལ་སོགས་པ་སྐྱེ་བོའི་ལྷ་དང༌། རྒྱུན་དུ་ཞུགས་པ་ནས་སངས་རྒྱས་ཀྱི་བར་གྱི་
རྣམ་པར་དག་པའི་ལྷ་སྟེ་གསུམ་དུ་ཡོད་པ་ལས་ལྷག་བཅས་དང་ལྷག་པ་མེད་པའི་མྱ་ངན་
ལས་འདས་པ་ཐོབ་པ་ཉིད་ནི་རྣམ་པར་དག་པའི་ལྷ་ཉིད་དོ། །དེ་དག་ལ་བརྐུས་ན་སྦོམ་
པོ་ལས་ཕམ་པ་མི་འབྱུང་སྟེ། རྫས་བདག་ཏུ་བཟུང་བ་མེད་པའི་ཕྱིར་ཏེ། སོ་སོར་ཐར་པའི་
འགྲེལ་བ་ལུང་གི་རྣམ་བཤད་ལས། སངས་རྒྱས་ཀྱི་དཀོར་བརྐུས་ན་མི་ཕམ་སྟེ། ཡོངས་
སུ་བཟུང་བ་མེད་པས་སྦོམ་པོའོ། །ཞེས་གསུངས་པའི་ཕྱིར་རོ། །གསུམ་པ་རྗེས་སུ་སྒྲུབ་
པའི་སྐབས་ལ་གསུམ། སྦོམ་པོའི་རབ་དབྱེ། སྦྱོར་བའི་ས་ཚིགས། སེལ་བ་དོགས་གཅོད་
དང་བཅས་པའོ། །དང་པོ་ནི། བརྙས་པ་ངེས་པར་བྱིན་པ་བཞིན་དུ་ཉེ་བར་སྤྱོད་ན་སྦྱོར་
བ་བཞིན་ནོ། །གསང་སྔགས་དང་སྨན་དག་གིས་དབུལ་དུ་བཅུག་ན་ཡང་ངོ་། །གཞན་གྱི་
དོན་ཉིད་དུ་ན་ཡང་དངོས་གཞིའི་རྣམ་པའོ། །རྟོག་པས་ཀྱང་ངོ༌། །བདམས་ཏེ་བཟང་པོ་
རྐུ་བར་འདོད་པ་ལ་ཡང་ངོ་། །ཞེས་གསུངས་ཏེ། གོས་ལ་སོགས་པ་བརྙེས་པ་སྟེ་གཡར་
བ་ངེས་པར་གཏན་དུ་བྱིན་པ་ཉིད་བཞིན་དུ་གྲོན་ཆུང་དང་སེར་སྣ་མེད་པར་རྐུ་སེམས་
ཀྱིས་ཉེ་བར་ལོངས་སྤྱོད་ན་ཕམ་པའི་སྦྱོར་བ་བཞིན་དུ་སྦོམ་པོར་འགྱུར་བ་ཡིན་ནོ། །འདི་
ལ་སྦོམ་པོ་ལས་ཕམ་པ་མི་འབྱུང་བའི་རྒྱུ་མཚན་མཁས་པ་སོ་སོས་མང་དུ་བཤད་ཀྱང་། ཊཱི་
ཀ་ལས། གཞན་དུ་རྐུ་སེམས་མེད་པས་ནི་ལྟུང་བར་མི་འགྱུར་རོ་ཞེས་ཀྱང་གསུངས་པའི་
ཕྱིར། འདིར་ནི་རྐུ་སེམས་ཀྱིས་ཡིན་པར་ཤེས་པར་བྱ་སྟེ། དངོས་པོ་མ་ཚང་བ་ལ་ཉེས་པ་

སྦོམ་པོར་རོ་ཞེས་བྱ་བ་ནི་མ་སྨོས་ཀྱང་གྲུབ་པ་ཡིན་ནོ། །དེ་བས་ན་འདིར་ནི་དངོས་པོ་
ཚང་ན་སྦོམ་པོའི་དངོས་གཞིར་འགྱུར་བར་རིག་པར་བྱ་སྟེ། བརྙན་པའི་རྟོག་པའི་ཕྱིར་
དང༌། བཞིན་ནོ་ཞེས་བྱ་བའི་སྒྲ་སྨོས་པའི་ཕྱིར་རོ། །ཞེས་གསུངས་སོ། །དེའི་དགོངས་པ་
ནི་སྐབས་གཞན་དུ་རྐུ་སེམས་མེད་པ་ལ་ལྟུང་མེད་དུ་གསུངས་ཤིང་། འདི་མ་བྱིན་ལེན་གྱི་
སྦོམ་པོར་བསྟན་པའི་ཕྱིར་རྐུ་སེམས་ཙམ་པོ་ནི་ཡོད་ལ། དངོས་པོ་མ་ཚང་བ་ལ་སྦོམ་པོར་
འགྱུར་བ་ནི་འདིར་མ་སྨྲས་ཀྱང་སྔར་གྲུབ་པ་ཡིན་ནོ། །དེས་ན་དངོས་པོ་ཚང་ན་ཡང་ཕམ་
པ་མེད་དེ་བརྙན་པའི་རྟོག་པའི་དབང་གིས་ཞུགས་པས་ན་གཏན་དུ་འབྲལ་འདོད་མེད་
པས་རྐུ་སེམས་ཀྱི་ངོ་བོ་རྫོགས་པ་མེད་པའི་ཕྱིར་རོ། །དེའི་ཕྱིར་སྦོམ་པོ་ནི་ཡིན་ལ། དེ་
ཡང་དངོས་གཞིའི་རྣམ་པའི་སྤོམ་པོ་ཡིན་ཏེ། སྦྱོར་བ་བཞིན་ནོ་ཞེས་སྨོས་པའི་ཕྱིར་རོ་ཞེས་
པའི་དོན་ནོ། །ཕ་རོལ་པོའི་སེམས་བསྒྱུར་བའི་གསང་སྔགས་དང་དབང་དུ་བྱེད་པའི་སྨན་
དག་གིས་རང་ལ་རྫས་དབུལ་དུ་བཅུག་སྟེ་རྐུ་སེམས་ཀྱིས་ལེན་ན་ཡང་ངོ་སྟེ་སྦྱོར་བ་
བཞིན་ཞེས་སྔ་མར་སྦྱར་ཏེ་སྦོམ་པོའོ། །འདི་ཁྱོད་ལ་སྦྱིན་ནོ་ཞེས་ཟེར་ནས་སྦྱིན་པས་ན་མ་
གནང་བ་བླང་འདོད་མཚན་ཉིད་པ་མེད་པས་རྐུ་སེམས་ཀྱི་ངོ་བོ་མ་རྫོགས་པས་ན་ཕམ་པ་
མི་འབྱུང་ངོ་། །དེ་ནི་ཆད་པས་བཅད་པའི་རྣམ་པ་ལྟ་བུ་ཡིན་པས་ན་ཕམ་པ་མི་འབྱུང་བར་
རང་གི་རྣམ་བཤད་དང་ཊཱི་ཀ་ལས་གསུངས་སོ། །ཆད་པས་བཅད་པ་དེ་ཡང་མི་རིགས་
པའི་ཆད་པ་གཅོད་ཅིང་གཞན་གྱིས་མི་མོས་བཞིན་དུ་ནན་གྱིས་ལེན་ན་ཕམ་པ་འབྱུང་སྟེ།
འདུལ་བ་སུམ་བརྒྱ་པ་ལས། ཚུལ་མིན་ཆད་པས་གཅོད་པ་ཆོད་ན་ཡིན། །ཞེས་གསུངས་
པའི་ཕྱིར་རོ། །གཞན་གྱི་དོན་འབའ་ཞིག་ཉིད་དུ་རྐུ་ན་ཡང་མཐར་ཐུག་གྲུབ་པས་ན་
དངོས་གཞིའི་རྣམ་པ་འདྲ་བའི་སྦོམ་པོའོ། །གཞན་གྱི་དོན་དུ་རྐུར་བཅུག་པའང་དེ་བཞིན་
ནོ། །མི་གཞན་གྱི་རྫས་བདག་པོ་ཁོ་རང་གིས་བདག་ཏུ་བཟུང་བ་ལ་རྒྱུ་མཚན་འགའ་ཞིག་
གིས་བདག་གི་ཡིན་ནོ་སྙམ་པའམ་བདག་པོ་མེད་དོ་སྙམ་པའམ་བདག་ལ་བྱིན་ནོ་སྙམ་
པའི་རྟོག་པས་ཀྱང་ངོ་སྟེ་རྐུ་ན་ཡང་དངོས་གཞིའི་རྣམ་པའི་སྦོམ་པོའོ། །དེ་ལྟར་རང་གི་

རྣམ་བཤད་དང་ཊི་ཀ་དང་ཤེར་འབྱུང་གི་འགྲེལ་པ་རྣམས་ལས་བཤད་དོ། །འདི་ནི་སྦོམ་
པོ་བཏགས་པ་པ་ཡིན་གྱི་སྦོམ་པོ་མཚན་ཉིད་པ་མི་བསྐྱེད་དེ། བདག་གི་ཡིན་ནོ་སྙམ་པ་
སོགས་ལ་རྐུ་སེམས་མཚན་ཉིད་པ་མེད་པའི་ཕྱིར་རོ། །ནོར་མང་པོ་ཞིག་འདུག་པ་ལ་
བདམས་ཏེ་གང་བཟང་པོ་རྐུ་བར་འདོད་པས་རྗེས་སྔ་མ་ལ་ནོམ་ཉུག་བྱེད་དེ་འདམ་པ་ལ་
ཡང་ངོ་སྟེ་དངོས་གཞིའི་རྣམ་པའི་སྦོམ་པོའོ། །འདི་ནི་བརྐུ་བའི་ཕྱིར་རྫས་ཕྱི་མ་ལ་ནོམ་པ་
སྦོམ་པོར་བསྟན་པ་དེ་ལས་ཐ་དད་པའི་སྦོམ་པོ་གཞན་དུ་འགྱུར་རོ་ཞེས་བསྟན་པའི་ཕྱིར་
ཡིན་ཏེ། ཊཱི་ཀ་ལས། བརྐུ་བའི་ཕྱིར་ནོམ་པར་བྱེད་པ་ལ་སྦོམ་པོར་བསྟན་པ་དེ་ལས་ཐ་
དད་པའི་སྦོམ་པོ་གཞན་དུ་འགྱུར་རོ་ཞེས་དང་། ཀུན་བཏུས་ལས། བདམས་ཏེ་བཟང་པོ་
རྐུ་བར་འདོད་པས་འདམ་པར་བྱེད་ན་ནོམ་པ་དང་ཉུག་པའི་སྦོམ་པོ་ལས་གཞན་པའི་ཉེས་
པ་སྦོམ་པོའོ། །ཞེས་གསུངས་པའི་ཕྱིར་རོ། །དེ་ཡང་རྫས་སྔ་མ་ལ་ནོམ་ཉུག་བྱེད་པ་ན།
དེ་ལས་གཞན་བཟང་པོ་བརྐུ་བའི་ཕྱིར་རྗེས་སྔ་མ་ལ་རྐུ་སེམས་ལོག་ན་རྫས་དེ་ལ་ལྟོས་
པའི་མཐར་ཐུག་དེ་ལས་མེད་པའི་ཕྱིར་དངོས་གཞིའི་རྣམ་པའི་སྦོམ་པོ་ཞེས་ཊཱི་ཀ་སོགས་ལས་
མིང་དེ་ལྟར་བཏགས་ཀྱང་དོན་ལ་འདི་སྦྱོར་བའི་རྣམ་པའི་སྦོམ་པོ་ཡིན་ནོ། །འོ་ན་ཞུ་འགྲེལ་
ལས། འདམ་པའི་རེག་པ་ཡང་གནས་ནས་སྦེད་པའི་སྔ་རོལ་ན་ཡིན་པའི་ཕྱིར་སྦྱོར་བའི་
ཁོངས་སུ་འདུས་པས་སྦྱོར་བར་གཏོགས་པའི་སྦོམ་པོ་གཅིག་ཁོ་ནར་ཟད་ཀྱི་གཞན་པ་ནི་
མ་ཡིན་ནོ་ཞེས་བཤད་པའི་དོན་ཅི་ཞེ་ན། མཚོ་ཊིཀ་ཏུ་པཎྜི་ཏའི་འདོད་ཚུལ་ཐ་དད་པར་
ཟད་དོ་ཞེས་གསུངས་ཀྱང་། རྫས་སྔ་མ་ལ་ནོམ་ཉུག་བྱས་ཀྱང་དེ་ལ་རྐུ་སེམས་མ་ལོག་
པར་ཕྱི་མ་དང་གཉིས་ལས་གང་བཟང་བརྐུ་སྙམ་ན་ཕྱི་མ་ལ་ནོམ་ཉུག་བྱེད་པ་དང་སྦྱོར་
སྦོམ་གཅིག་ལས་མི་སྐྱེ་བས་དེ་ལྟར་དགོངས་པ་བླངས་ན་མི་འགལ་ལོ། །
གཉིས་པ་ནི། རྒྱན་ལ་དོར་བྱེད་ན་གལ་ཏེ་རྒྱལ་བ་ཉིད་དུ་མ་གྱུར་པའི་ཚེ་སྦྱོར་བའོ། །དེ་
ལ་དེ་ནི་བརྐུས་པ་ཡིན་ནོ། །གྲངས་ལ་ནི་དེའི་འོ། །མཚན་མ་ཕྱིས་པ་དང་བསྟན་པ་
གཉིས་དང་། གནས་གཞན་དུ་བཞག་པ་ཡང་དེ་ཉིད་དོ། །དེ་ལ་གྲུབ་པ་ན་བརྐུས་པ་ཡིན་

[ནོ། །ཚོམ་གཞན་དུ་བགྲངས་པ་ཡང་དེ་དང་འདྲའོ། །སྔ་མ་ཉིད་ཕྱི་མ་དག་ལ་དང་ཕྱི་མ་
ཉིད་སྔ་མ་དག་ལ་བསྙོན་པ་ཡང་ངོ་། །སྐལ་བ་ཉིད་ནི་དེ་དག་གང་དུ་ཐམས་ཅད་ཀྱི་དང་
པོར་བགྲངས་པ་དེར་རོ། །མི་དབང་བ་དབང་བར་སྒྲོག་པ་ཡང་ངོ་། །མ་བསྒོས་པར་སློང་
བ་ཡང་ངོ་། །བརྙས་པ་དང་བསྐྱིས་པ་དང་གཏམས་པ་རྣམས་བསྙོན་པ་ནི་སྦྱོར་བའོ། །
བརྣོགས་ན་བརྐུས་པ་ཡིན་ནོ། །གཏམས་པ་སྦས་པ་ལ་གལ་ཏེ་སྤོ་བ་དང་ལྷན་ཅིག་ཏུ་
དང་སྤོ་བའི་འོག་ཏུ་དང་། གལ་ཏེ་སྔར་ན་ནི་སྦྱོར་བ་གཞན་ཉིད་དོ། །ཞེས་གསུངས་ཏེ།
ནོམ་ཉུག་མེད་པ་ལ་ལྟུང་བ་བསྐྱེད་རིམ་ཇི་ལྟར་ཡིན་ཞེ་ན། རྒྱན་འགྱེད་པ་ལ་དོར་བྱེད་པ་
སྟེ་གཡོ་སྒྱུ་བྱེད་པ་ན་གལ་ཏེ་རྒྱན་རྒྱལ་བ་ཉིད་དུ་མ་གྱུར་པའི་ཚེ་སྦྱོར་བ་སྟེ་སྦོམ་པོའོ། །
རྒྱན་དེ་ལ་དོར་གྱིས་རྒྱལ་བ་ཉིད་དུ་གྱུར་པ་དེ་ནི་བརྐུས་པ་ཡིན་ནོ། །གྲངས་རྩིས་ལ་དོར་
བྱེད་ན་རྒྱལ་བ་ཉིད་དུ་མ་གྱུར་པའི་ཚེ་ནི་སྦྱོར་བ་དེའི་སྦྱོར་བའོ། །དེས་ན་ཉེས་བྱས་སོ། །
གྲངས་གང་མང་བརྩི་བགྲང་བྱེད་པ་ལ་བཅུ་ཁྲམ་དང་བརྒྱ་ཁྲམ་དང་ཡིག་འབྲུ་ལ་སོགས་
པ་གླེགས་བུ་ལ་བྲིས་ཏེ་བཞག་པ་ན་བདག་རྒྱལ་བར་བྱ་བའི་ཕྱིར་རང་གི་གནས་ཀྱི་བཅུ་
ཁྲམ་སོགས་ལས་གཞན་ཕ་རོལ་པོའི་གནས་ཀྱི་ཁྲམ་མང་བར་གྱུར་པ་ན་གཞན་གྱི་བརྒྱ་
ཁྲམ་ལ་སོགས་པའི་མཚན་མ་ཕྱིས་པ་དང་རང་གི་གནས་ཀྱི་མཚན་མ་ལྷག་པར་བསྣན་
པ་གཉིས་དང་ཤོད་མིག་དང་ཁྲམ་གྱི་ས་ལས་བཅུ་དང་བརྒྱ་ལྟ་བུའི་མཚན་མ་གནས་
གཞན་དུ་ལྟག་འོག་བསྐོར་ཅིང་བཞག་པ་ཡང་དོར་བྱེད་པ་དེ་ཉིད་ཡིན་ཏེ་སྦྱོར་བའི་སྦྱོར་
བ་སྟེ་ཉེས་བྱས་བསྐྱེད་དོ། །མདོ་འདི་ནི་གནས་སྐབས་ཐམས་ཅད་ཀྱི་དབང་དུ་བྱས་པ་
ཡིན་གྱི་རྒྱན་དང་གྲངས་འབའ་ཞིག་གི་དབང་དུ་བྱས་པ་མིན་པར་ཊི་ཀ་དང་རང་གི་རྣམ་
བཤད་ལས་གསུངས་སོ། །དེ་ཡང་དཔེར་ན་ཚོང་བྱེད་པ་ལྟ་བུ་ལ་མཚོན་ན་སྒོར་བཅུའི་
རིན་གྱི་བཅའ་ལག་ཞིག་སྒོར་བཅོ་ལྔའི་རིན་ཡིན་ནོ་ཞེས་གཡོ་སྒྱུའི་གཏམ་བཤད་ནས་
སྒོར་ལྔ་ལྷག་པ་བླངས་ན་ཕམ་པར་འགྱུར་བ་སོགས་གཡོ་སྒྱུའི་སྒོ་ནས་གཞན་ནོར་ལེན་པ་
ཐམས་ཅད་ལ་སྦྱར་རོ། །གྲངས་ལ་དོར་བྱེད་པ་དེ་ལ་ནོར་དེ་གྲུབ་པ་སྟེ་ཐོབ་ན་བརྐུས་པ་

ཡིན་ནོ། །ཊི་ཀ་ལས། དེ་ལྟར་ན་འདིར་གྲངས་ཀྱི་སྐབས་སུ་དོར་བྱེད་པ་ནི་སྦྱོར་བའི་སྦྱོར་
བ་ཉིད་དེ་ཉེས་བྱས་ཉིད་དོ། །འཐོབ་པར་བྱ་བའི་ཕྱིར་དེའི་འོག་ཏུ་རྩོལ་བ་སྦྱོར་བ་ཉིད་དེ་
སྦོམ་པོའོ། །ཐབས་གང་ཡང་རུང་བས་ཐོབ་པའི་ཚེ་ན་ནི་བརྐུས་པ་ཉིད་ཡིན་ནོ། །ཞེས་སོ། །
རྒྱན་ལ་དོར་བྱེད་ན་རྒྱན་རྒྱལ་བ་ཙམ་ན་ཕམ་པ་བསྐྱེད་ལ་གྲངས་ལ་དོར་བྱེད་ན་ནོར་རྫས་
ལ་ཐོབ་བློ་སྐྱེས་པ་ལ་ལྟོས་དགོས་པ་ནི། རྒྱན་དང་རྩིས་གཉིས་ཡུལ་ཆོས་ཀྱིས་གཉན་མི་
གཉན་ཡོད་པའི་ཕྱིར་དང་རྫས་མངོན་སུམ་ན་སྣང་མི་སྣང་གི་ཁྱད་པར་གྱིས་ཐོབ་བློ་སྐྱེ་བ་
དཀའ་སླ་ཡོད་པས་ཡིན་པར་གསུངས་སོ། །འོན་ཀྱང་ཡུལ་དུས་ཀུན་ཏུ་དེ་ལྟར་ཡིན་པའི་
ངེས་པ་མེད་པས་གལ་ཏེ་ཡུལ་དུས་གང་དུ་རྒྱུན་ལས་རྩིས་ཤིན་ཏུ་གཉན་ཞིང་རྩིས་ལས་
རྒྱལ་ན་ནོར་རྫས་འཐོབ་ངེས་ལྟ་བུ་ཡིན་ན་རྩིས་ལས་རྒྱལ་བ་ཙམ་ན་ཕམ་པ་སྐྱེད་པ་དང་།
རྒྱུན་ལས་རྒྱལ་ཡང་ནོར་རྫས་ལག་ཏུ་མ་ཐོབ་ན་ཕམ་པར་མི་འགྱུར་བ་ཡིན་པར་ཤེས་
པར་བྱའོ། །རྙེད་པ་འགོད་པའི་ཚོམ་གཅིག་གི་ནང་དུ་བདག་ཉིད་བགྲངས་ནས་ཡང་རྙེད་
པའི་ཕྱིར་ཚོམ་གཞན་དུ་ལུས་ཀྱིས་བགྲངས་པ་ཡང་གྲངས་ལ་དོར་བྱེད་པ་དེ་དང་ཆོས་
གཉིས་ཀྱི་སྒོ་ནས་འདྲའོ། །དཔེར་ན་གྲངས་ལ་དོར་བྱེད་ན་ཉེས་བྱས་སོ། །གྲུབ་པ་ན་
བརྐུས་པའོ་ཞེས་པ་དེ་བཞིན་དུ་ཚོམ་གཞན་དུ་བགྲངས་པ་ཉེས་བྱས་སོ། །གྲུབ་པ་ན་
བརྐུས་པ་ཡིན་ནོ། །རྙེད་པ་འགོད་པའི་ཚོམ་སྔ་མ་ཉིད་དུ་བདག་ཉིད་བགྲངས་ཟིན་ནས་
ཚོམ་ཕྱི་མ་དག་ལ་ཁོ་བོ་བགྲངས་མ་ཟིན་ཅེས་བསྙོན་པ་དང་ཕྱི་མ་ཉིད་དུ་བདག་ཉིད་
བགྲངས་ཟིན་ན་ཚོམ་སྔ་མ་དག་ལ་བདག་ཉིད་བགྲངས་མ་ཟིན་ཅེས་ངག་གིས་བསྙོན་པ་
ཡང་ངོ་སྟེ་གྲངས་ལ་དོར་བྱེད་པ་དེ་དང་འདྲའོ་ཞེས་གོང་དུ་སྦྱར་ཏེ་འདྲ་ཆོས་གཉིས་ནི་སྔ་
མ་བཞིན་ནོ། །ཚོམ་དུ་མར་བདག་ཉིད་བགྲངས་ན་དེའི་སྐལ་བ་ནི་ཚོམ་གང་ལས་བླང་ཞེ་
ན། གང་ཟག་དེའི་སྐལ་བ་ཉིད་ནི་ཚོམ་དེ་དག་གང་དུ་ཚོམ་ཐམས་ཅད་ཀྱི་དང་པོར་
བགྲངས་པ་དེར་རོ་སྟེ་དེར་གཏོགས་པས་དེ་ལས་བླང་བར་བྱའོ། །གཞན་ཡང་ཚོམ་རེ་ལ་
མི་བཅུ་རེ་ཡོད་པའི་དབང་དུ་བྱས་ནས་ཚོམ་སོ་སོ་ལ་སྐལ་བ་ལོགས་སུ་ཕོག་ཟིན་ལ།

ཚོམ་སོ་སོའི་ནང་གསེས་སུ་བསྒོས་མ་ཟིན་པའི་སྐབས་སུ་ཚོམ་གཅིག་གི་མི་ཞིག་གིས་
བསྒོ་བྱའི་རང་ཚོམ་གྱི་སྐལ་བ་ལས་བརྐུས་ན་ཕམ་པ་འབྱུང་ངམ་མི་འབྱུང་སྙམ་ན། ནོར་
གཅིག་པའི་ཕ་བུའི་རྒྱུ་དང༌། རང་གཏོགས་པའི་ཐུན་མོང་གི་འཇོག་རྫས་ཤིག་དང་འདི་
གཏན་མི་འདྲ་སྟེ། དེ་དག་ནི་སྤྱིའི་སྒོ་ནས་བདག་ཏུ་བཟུང་བ་ཙམ་ཡིན་ལ། འདི་ནི་སྤྱི་
ལྡོག་ནས་མི་བཅུ་པོའི་ཐུན་མོང་གི་དངོས་པོ་ཡིན་ཡང་ཐུན་མོང་གི་དངོས་པོ་དེ་ལས་རང་
ལ་ཡང་སྐལ་བ་རེ་འཐོབ་འོང་སྙམ་ནས་གང་ཟག་སོ་སོས་བྱེ་བྲག་ལ་བདག་ཏུ་བཟུང་བས་
ན་རང་ལས་གཞན་པའི་མི་དགུ་པོ་ལ་ལྟོས་ནས་རིན་ཐང་ཚང་བ་དགུ་ཐོབ་ན་དེ་སྙེད་ཀྱི་
ཕམ་པ་འབྱུང་བར་སེམས་སོ། །ཚོམ་གང་དུ་ཡང་རྙེད་པའི་སྐལ་བ་གཏན་མི་དབང་བ་
ཡང་འདིར་དབང་ངོ་ཞེས་དབང་བར་སྒྲོག་པ་ཡང་ངོ་སྟེ་གྲངས་ལ་དོར་བྱེད་པ་དེ་དང་
འདྲའོ་ཞེས་གོང་དུ་སྦྱར་ཏེ་འདྲ་ཆོས་གཉིས་ནི་སྔ་མ་བཞིན་ནོ། །དེ་ཡང་དབྱར་མ་གནས་
པར་དབྱར་རྙེད་ཀྱི་སྐལ་བ་ལེན་པ་དང་། གཞན་ཡང་མ་བཏོན་བཞིན་དུ་ཡོན་གྱི་སྐལ་བ་
ལེན་པ་སོགས་རྙེད་པའི་སྐལ་བ་མི་དབང་བཞིན་དབང་བར་སྒྲོག་ཅིང་ལེན་ན་ཡང་ཡན་
ལག་གཞན་ཚང་ན་ཕམ་པའོ། །བདག་པོས་ནོར་ལོངས་ཞེས་མ་བསྒོས་པར་ནོར་བདག་
དེའི་ཉེ་དུའི་དྲུང་དུ་སོང་ནས་ཉེ་དུ་ལ་ནོར་བདག་ན་རེ་ང་ལ་བྱིན་ཅིག་ཅེས་ཟེར་རོ་ཞེས་
སློང་བ་ཡང་ངོ་སྟེ་གྲངས་ལ་དོར་བྱེད་པ་དེ་དང་འདྲའོ་ཞེས་སྦྱར་ཏེ་འདྲ་ཆོས་གཉིས་ནི་སྔ་
མ་བཞིན་ནོ། །ལྷུང་བཟེད་ལྟ་བུ་བརྙས་པ་སྟེ་གཡར་བ་དང་། དངོས་པོ་དེ་ཉིད་ཁོ་རང་
ཕྱིར་སྦྱིན་མི་དགོས་པ་དེ་དང་མཚུངས་པ་གཞན་སྟེར་ན་ཆོག་པ་དངུལ་སྒོར་ལྟ་བུ་བསྐྱིས་
པ་དང༌། གཏམས་པ་སྟེ་བཅོལ་བ་རྣམས་ངས་བརྙས་པ་མེད་དོ་བསྐྱིས་པ་མེད་དོ་ང་ལ་
བཅོལ་བ་མེད་དོ་ཞེས་བསྙོན་པ་ནི་སྦྱོར་བ་སྟེ་སྦོམ་པོའོ། །དེ་དག་བརྣོགས་ན་སྟེ་མི་སྦྱིན་
པར་ཐག་བཅད་པའམ་ངེས་པར་བྱས་པ་ན་བརྐུས་པ་ཡིན་ནོ། །གཏམས་པ་ནི་གཉིས་ཏེ།
བདག་པོས་མི་ཤེས་པར་བཅོལ་ཡུལ་ཞལ་ཏ་བས་སྦས་པ་དང་། ཞལ་ཏ་བའི་མངོན་སུམ་
དུ་བདག་པོས་སྦས་པའོ། །སྔ་མ་མདོ་སྔ་མར་གཏམས་པ་ཞེས་པས་བསྟན་ཟིན་ལ་ཕྱི་མ་

ནི་གཏམས་པ་ཞལ་ཏ་བའི་མངོན་སུམ་དུ་བདག་པོས་སྦས་པ་ལ་བརྣོགས་པ་ཙམ་གྱིས་
ཐོབ་བློ་སྐྱེ་མི་ཐུབ་པས་གལ་ཏེ་རྫས་གནས་ནས་སྤོ་བ་དང་ལྷན་ཅིག་དུས་མཉམ་དུ་
བརྣོགས་པ་དང་བརྣོགས་ན་བརྐུས་པ་ཡིན་ལ། གནས་ནས་སྤོ་བའི་འོག་ཏུ་བརྣོགས་པོ་
དང་བརྣོགས་ན་བརྐུས་པ་ཡིན་ཞིང་། གལ་ཏེ་དང་པོར་བརྣོགས་བར་དུ་བསྙོན་ཐ་མར་
རྫས་གནས་ནས་སྤོས་ན་དེ་གསུམ་ལ་ཅིར་འགྱུར་ཞེ་ན། གལ་ཏེ་བསྙེན་པའི་སྔར་
བརྣོགས་ན་ནི་སྔར་བརྣོགས་པ་དེ་ཕྱིས་བསྙོན་པ་ལས་སྦྱོར་བ་ཐ་དད་པ་གཞན་ཉིད་དེ་
སྦོམ་པོ་ཡང་ཐ་དད་པ་བསྐྱེད་དོ། །གནས་ནས་སྤགས་པའི་ཚེ་ན་ནི་བརྐུས་པ་ཉིད་དོ། ། །
དེའི་ཚེ་ན་ཐོབ་བློ་སྐྱེ་བའི་དབང་དུ་བྱས་སོ། །གལ་ཏེ་དང་པོར་བསྙོན་བར་དུ་བརྣོགས་ཐ་
མར་རྫས་གནས་ནས་སྤོས་ན་དེ་གསུམ་ལ་ཅིར་འགྱུར་ཞེ་ན། རང་འགྲེལ་ལས།
བརྣོགས་པ་ལ་བརྣགས་པའི་སྔ་རོལ་ཏུ་བསྙོན་པ་ལ་སྦྱོར་བའི་སྦྱོར་བ་ཉིད་དོ། །ཞེས་དང་།
ཤེར་འབྱུང་གི་འགྲེལ་པ་ལས། སེམས་ཐག་བཅད་པས་རྩ་བར་འགྱུར་རོ་ཞེས་གོང་དུ་
བསྟན་པས་ན་སེམས་ཐག་བཅད་པ་དེ་སྦྱོར་བའི་ནང་ན་བཅུན་(བཙན་)པའི་ཕྱིར་རྩ་བའི་
སྦྱོར་བར་བཞག་པ་ཡིན་ནོ། །གལ་ཏེ་བསྙོན་པ་ནི་སྔ་ལ་དེའི་འོག་ཏུ་སེམས་ཐག་གཅོད་
ཅིང་གནས་ནས་བསྐྱོད་ན་བསྙོན་པའི་ཚེ་ནི་སྦྱོར་བའི་སྦྱོར་བ། སེམས་ཐག་བཅད་པ་ནི་རྩ་
བའི་སྦྱོར་བ་བྱས་ན་དེ་ལྟར་སྦྱོར་བ་ཐ་དད་དོ། །ཞེས་གསུངས་སོ། །གནས་ནས་སྤགས་
ན་བརྐུས་པ་ཡིན་ནོ། །གསུམ་པ་ནི། སྐྱིད་པ་གཅོད་པ་དང་གསོད་པ་ནི་ཆུད་གཟན་པ་
ཡིན་ནོ། །མཚམས་ཀྱི་ནམ་མཁའ་ལས་ཤོ་གམ་འདྲལ་ན་ཡང་སྦོམ་པོའི་དབང་དུ་བྱས་པ་
ཉིད་དོ། །རྫུ་འཕྲུལ་གྱིས་ཁྱེར་བ་ལ་ནི་ཉེས་པ་མེད་པ་ཉིད་དོ། །མཚམས་གཞན་དུ་ཡང་
ངོ༌། །བསྒོ་ན་ཉེས་བྱས་སོ། །ལམ་གཞན་སྟོན་ན་ཡང་ངོ༌། །ཐབས་ཀྱིས་བརྗོད་ན་ཕྲ་མོར་
རོ། །ལམ་གོལ་བ་ནི་ལམ་དང་འདྲའོ། །ཁ་དང་ཚེམ་བུ་ནི་སྐུང་གཞན་དང་འདྲའོ། །ནུ་
སེམས་དང་བྲལ་ན་མཐའི་མཐར་ཐུག་པ་ཉིད་མ་ཡིན་ནོ། །སྦྱོར་བ་ལ་མེད་ན་དེ་མ་བྱས་
པ་ཉིད་མ་ཡིན་ནོ། །སྤྲིང་ཡིག་ལ་སོགས་པ་ལ་ནི་ན་སྨད་པ་མེད་དོ། །ཞེས་གསུངས་ཏེ།

རྣམ་འབྱེད་དུ་ཆུད་གཟན་པ་ཞེས་སྔར་སྨོས་པའི་ཁོངས་སུ་གཏོགས་པ་ནི་རང་གཞན་སུ་
ལ་ཡང་ཕན་པར་མ་གྱུར་ཅིག་ཅེས་ཆུད་གཟན་པ་འབའ་ཞིག་གི་བསམ་པས་རྟ་དང་བ་
ལང་ལ་སོགས་པའི་སྒྱིད་པ་གཅོད་པ་དང་རྩིབ་མ་གཅོག་པ་ལ་སོགས་པ་དང་། རྟ་དང་བ་
ལང་ལ་སོགས་པ་གསོད་པ་ནི་ཆུད་གཟན་པ་ཡིན་ནོ། །དེས་ན་དེ་ལྟར་བྱས་ན་ཕམ་པར་
མི་འགྱུར་གྱི་སྦོམ་པོ་འབྱུང་བ་ཡིན་ནོ། །གལ་ཏེ་རང་ཉིད་ཀྱི་འཚོ་བ་སྒྲུབ་པའི་བསམ་པ་
ཡོད་ན་ནི་མཐར་འགྱུར་ཏེ། ལུང་ཞུ་བ་ལས། དགེ་སློང་གིས་མི་རྣམས་ཀྱི་གླང་པོ་ཆེ་དང་
རྟ་དང་རྔ་མོ་ལ་སོགས་པ་སྲོག་དང་བྲལ་བར་བྱེད་ན། དངོས་པོ་ཚང་ན་མཐར་འགྱུར་རོ། །
ཅི་སྟེ་ཆུད་གཟན་པའི་སླད་དུ་ན་ཅིར་འགྱུར་སྦོམ་པོར་འགྱུར་ཞེས་ཞུ་བའི་འགྲེལ་པ་ལས་
དྲངས་སོ། །དེ་ཡང་འཚོ་ཆེད་དུ་གསོད་ན་ཤ་སྤགས་སོགས་ལ་ཐོབ་བློ་སྐྱེས་པ་ན་ཕམ་པ་
དང༌། ཆུད་གཟན་པའི་ཆེད་དུ་གསོད་ན་ཆུད་གཟན་པའི་ལས་སྦོམ་པོ་དང༌། དུད་འགྲོ་
དེའི་སྲོག་གཅད་པའི་ལས་ལྟུང་བྱེད་ཡིན་ནོ། །ཤོ་གམ་གཞལ་དགོས་ཀྱི་མཚམས་ཀྱི་སྟེང་
གི་ནམ་མཁའ་ལས་ལུས་ཀྱིས་མདའ་འཕང་ངག་གིས་སྔགས་བཟླས་ཡིད་ཀྱིས་མངོན་
ཤེས་ལས་བྱུང་བ་མ་གཏོགས་པའི་རྫུ་འཕྲུལ་གྱིས་ཤོ་གམ་རིན་ཐང་ཚང་བ་རྐུ་སེམས་
ཀྱིས་འདྲལ་ན་ཡང་སྦོམ་པོའི་དབང་དུ་བྱས་པ་ཉིད་དོ། །མ་བྱིན་ལེན་གྱི་ཕམ་པར་མི་
འགྱུར་བ་ནི་རྒྱལ་པོ་ས་ལ་དབང་གི་ནམ་མཁའ་ལ་མི་དབང་བས་བདག་པོའི་ཡན་ལག་
མ་ཚང་བའི་དབང་དུ་བྱས་ཀྱང་། དེང་སང་ནི་སྔར་བཤད་པ་བཞིན་ནམ་མཁའ་ཡང་རྒྱལ་
ཁབ་སོ་སོའི་ཐུན་མིན་རེ་བདག་བཟུང་བྱས་ཡོད་པས་དཔེར་ན་གནམ་གྲུའི་ནང་དུ་ཤོ་
གམ་གཞལ་དགོས་ཀྱི་རྫས་ཤིག་ཤོ་གམ་མ་གཞལ་བར་ཁྱེར་ནའང་ཕམ་པ་འབྱུང་བས་
འདུལ་བ་ཡུལ་དུས་དང་བསྟུན་དགོས་ཞེས་པའང་འདི་རིགས་ལ་དགོངས་ནས་གསུངས་
སོ། །དགེ་སློང་ཤོ་གམ་གཞལ་དགོས་ཀྱི་མཚམས་ཀྱི་ནང་དུ་ཕྱིན་པས་བསྒོམས་པ་ལས་
བྱུང་བའི་རྫུ་འཕྲུལ་གྱིས་ཤོ་གམ་གཞལ་དགོས་ཀྱི་རྫས་ནམ་མཁའ་ལས་སམ་གང་ཡང་
རུང་བ་ལས་ཤོ་གམ་གཞལ་དགོས་པའི་མཚམས་ལས་ཁྱེར་བ་ལ་ནི་མ་བྱིན་ལེན་གྱི་ལྟུང་

བ་རྣམ་བཞག་གི་ཉེས་པ་མེད་པ་ཉིད་དོ། །དེའང་རྐུ་སེམས་མེད་པའི་ཕྱིར་རོ། །འདི་ལ་
རྐུ་སེམས་མེད་པའི་རྒྱུ་མཚན་ནི། ཞུ་འགྲེལ་ལས། མངོན་པར་ཤེས་པའི་རང་བཞིན་གྱི་
རྫུ་འཕྲུལ་ནི་འདོད་ཆགས་དང་བྲལ་བའི་རྒྱུད་ལ་སྐྱེས་པ་ཉིད་ཀྱིས་རྐུ་སེམས་ཀྱི་སྣོད་མ་
ཡིན་པའི་ཕྱིར། ཞེས་གསུངས་སོ། །འདི་ལ་ཤོ་གམ་གཞལ་དགོས་པ་དང་བཅས་ཏེ་ལམ་
དུ་འཇུག་པའི་བསླབ་བྱའི་ཉེས་བྱས་ཀྱང་མི་འབྱུང་ངོ༌། །ཤོ་གམ་གྱི་མཚམས་ལས་གཞན་
ཤོ་གམ་མེད་པའི་ལམ་དུ་ཤོ་གམ་མ་གཞལ་བ་ལ་ཡང་ངོ་སྟེ་མ་བྱིན་པར་ལེན་པའི་ལྟུང་བ་
རྣམ་གཞག་གི་ཉེས་པ་མེད་པ་ཉིད་དོ། །ཚོང་པ་ལ་སོགས་པ་གཞན་ལ་ཤོ་གམ་དྲོལ་ཅིག་
ཅེས་དགེ་སློང་གིས་བསྒོ་ན་རྐུ་སེམས་མེད་ན་བསླབ་བྱའི་ཉེས་བྱས་སོ། །རྐུ་སེམས་བྱུང་
ན་ནི་སྦྱོར་བའི་ཉེས་བྱས་སོ། །ཚོང་པ་ལ་སོགས་པ་ལ་ཤོ་གམ་འདྲལ་བར་འགྱུར་བའི་
ལམ། སྟོང་ལམ་དྲང་པོ་ལས་གཞན་གསེབ་ལམ་ལྟ་བུ་དགེ་སློང་གིས་སྟོན་ན་ཡང་ངོ་སྟེ་
རྐུ་སེམས་མེད་ན་བསླབ་བྱའི་ཉེས་བྱས་སོ། །རྐུ་སེམས་བྱུང་ན་ནི་སྦྱོར་བའི་ཉེས་བྱས་སོ། །
བསྒོ་བ་དང་ལམ་གཞན་སྟོན་པ་དེ་གཉིས་ཀ་དངོས་སུ་མི་བྱེད་པར་ཐབས་ཀྱིས་བརྗོད་
པའམ་ཟུར་གྱིས་བརྗོད་ན་ཉེས་བྱས་ཕྲ་མོར་འགྱུར་རོ། །དེ་ཡང་རྐུ་སེམས་མེད་ན་སྦྱོར་
བའི་སྦྱོར་བའི་གནས་སྐབས་ཀྱི་བསླབ་བྱའི་ཉེས་བྱས་ཕྲ་མོ་དང༌། རྐུ་སེམས་ཡོད་ན་སྦྱོར་
བའི་སྦྱོར་བའི་གནས་སྐབས་ཀྱི་མ་བྱིན་ལེན་གྱི་ཉེས་བྱས་ཕྲ་མོའོ། །ཤོ་གམ་གཞལ་
དགོས་པའི་སར་ཕྱིན་པས་ཤོ་གམ་གྱི་སའི་རིས་སུ་གཏོགས་པའི་ལམ་གོལ་བ་གསེབ་
ལམ་ལྟ་བུ་ནི་སྟོང་ལམ་དྲང་པོ་དང་འདྲ་སྟེ་ཤོ་གམ་མ་གཞལ་བར་ཕྱིན་ན་ཕམ་པའོ། །
ལུས་དང་ཚེམ་བུ་ལ་ཤོ་གམ་གཞལ་མི་དགོས་པ་ལྟར་དེར་བཅུག་པ་ལ་ཡང་ཤོ་གམ་མེད་
དམ་སྙམ་ན། གསེར་དངུལ་ལྟ་བུའི་དངོས་པོ་དེ་ཁུའམ་ལྟོར་མིད་པ་དང་གོས་ཀྱི་ཚེམ་བུ་
སྟེ་ལྷན་པའི་བར་ཏུ་བཅུག་པ་ནི་སྐུང་གཞུན་སྒྲོ་བ་ལ་སོགས་པ་དང་འདྲ་སྟེ་ཤོ་གམ་མཾ་
གཞལ་ན་ཕམ་པའོ། །སྦྱོར་བའི་དུས་ན་རྐུ་སེམས་ཡོད་ལ་མཐར་ཐུག་པའི་དུས་ན་རྐུ་
སེམས་དང་བྲལ་ན་མཐའི་མཐུར་ཐུག་ཡོངས་སུ་རྫོགས་པ་ཉིད་མ་ཡིན་ནོ། །སྦྱོར་ལྟུང་ཉི་

ཚེ་བར་འགྱུར་རོ། །སྦྱོར་བ་ལ་རྐུ་སེམས་མེད་ཀྱང་དངོས་གཞིའི་དུས་ན་རྐུ་སེམས་ཡོད་ན་
དངོས་གཞི་དེ་མ་བྱས་པ་ཉིད་མ་ཡིན་ནོ། །དངོས་གཞིའི་ལྟུང་བ་རྫོགས་པར་འགྱུར་རོ་
ཞེས་ཊཱི་ཀ་ལས་གསུངས་སོ། །དེ་ཡང་ཁད་རིང་བའི་སྦྱོར་བ་ལ་རྐུ་སེམས་མེད་པས་སྦྱོར་
བ་ལ་རྐུ་སེམས་མེད་པར་སྨོས་ཀྱི་ཁད་ཉེ་བའི་སྦྱོར་བ་མཐར་ཐུག་གི་སྐད་ཅིག་གི་སྔ་རོལ་
ལ་སོགས་པ་ན་རྐུ་སེམས་ཡོད་དེ། སྤྱིར་མི་བྱ་བ་བྱེད་པའི་ལྟུང་བ་དང་། བྱ་དགོས་པ་མི་
བྱེད་པའི་ལྟུང་བ་གཉིས་ལས་སྦྱོར་ལྟུང་གཏན་མེད་ཀྱི་མི་བྱ་བ་བྱེད་པ་མ་བྱིན་ལེན་གྱི་
དངོས་གཞིའི་ལྟུང་བ་ཡོད་པར་འགྱུར་ན་དེ་མི་འཐད་པའི་ཕྱིར་ཏེ། གལ་ཏེ་ཉེ་སྦྱོར་ལ་ཡང་
རྐུ་སེམས་མེད་ན་དངོས་གཞིའི་དུས་ན་རྐུ་སེམས་ཡོད་པ་ཙམ་གྱིས་དངོས་གཞི་མི་རྫོགས་
པར་སྦོམ་པོར་འགྱུར་བའི་ཕྱིར་རོ། །རྐུའམ་རྐུར་འཇུག་པའི་སྦྱོར་བ་ཐག་རིང་པོ་སོགས་
སུ་སྤྲིང་བའི་སྤྲིང་ཡིག་དང་། ལུང་ལས་ལག་ཡིག་ཅེས་གསུངས་པ་བྲིས་ཏེ་མངོན་སུམ་དུ་
ལག་ཏུ་གཏོད་པའི་ལག་ཡིག་གམ་ཡང་ན་ལག་བརྡ་དང་། ལག་རྩིས་ཞེས་གསུངས་པ་
སོར་མོའི་རིགས་ལ་རེག་པས་བརྡ་བྱེད་པ་ལ་སོགས་པ་ལ་ནི་མཐར་ཐུག་ལྟུང་བ་ན་སྨད་
པ་མེད་དེ་ཕམ་པ་སྐྱེད་དོ། །བཞི་པ་མཐར་ཐུག་པའི་སྐབས་ནི། ནན་ཁུགས་དང་དངན་
འཐེན་ཡང་མ་བརྐུས་པ་མ་ཡིན་ནོ། །གནས་དང་བཅས་པ་ཡང་མ་ཡིན་ནོ། །བསད་པ་
ཉིད་ནི་བརྐུས་པ་ཉིད་མ་ཡིན་ནོ། །ཕྱོགས་གཅིག་གནས་ནས་མ་འཕགས་པ་ཡང་མ་ཡིན་
ནོ། །ལྟུང་བ་ནི་དེ་ལས་ཁྱེར་ན་བརྐུས་པ་ཡིན་ནོ། །འཛག་པ་དང་འབྲུལ་བར་བྱེད་པའི་
བུ་གུ་ནས་ནི་བྱུང་ནའོ། །འདིར་ཐ་མ་དེ་ཚུན་ཆད་རྫས་གཅིག་པ་ཉིད་ཡིན་ནོ། །ཕུང་པོ་
ལས་རྐུ་ན་ལན་རེ་རེ་ཞིང་བླངས་པ་ཐ་དད་དོ། །དབྲལ་བར་བྱ་བ་དུ་མ་ཉིད་ཡིན་ན་དེའི་
ཆ་སོ་སོའོ། །རྐུན་པོ་རྣམས་ཀྱང་ངོ་། །འདི་ལ་བློ་གྲོས་དུ་མ་ཉིད་ཡིན་ན་ཐོབ་ན་བརྐུས་པ་
ཡིན་ནོ། །ཞེས་གསུངས་ཏེ། མཐུས་རྐུ་བའི་ནན་ཁུགས་དང་རྫས་ཁྱེར་བ་ཕྱིར་མི་སྟེར་བ་
དངན་འཐེན་ཡང་མ་བརྐུས་པ་མ་ཡིན་ཏེ་ཕམ་པ་སྐྱེད་པ་ཡིན་ནོ། །དངན་འཐེན་ཞེས་པ་
འགྲེལ་ཆུང་ལས་ནི་གླུར་བླངས་ཏེ་ལས་བྱས་པ་ལ་མཐུ་བསྙེམས་ཏེ་བླ་མ་བྱིན་ན་ཕམ་མོ་

ཞེས་གསུངས་སོ། །ཞུ་བ་ལས། བཙུན་པ་རྐུ་བ་རྣམ་པ་དུ་མཆིས། ཉེ་བ་འཁོར་དྲུག་སྟེ།
ནན་ཁུགས་ཀྱིས་རྐུ་བ་དང་། སྒྱུ་ཐབས་ཀྱིས་རྐུ་བ་དང༌། གཏམས་པ་རྐུ་བ་དང་། ཕྱིར་
བསབ་པ་རྐུ་བ་དང་། དངན་འཐེན་གྱིས་རྐུ་བ་དང་། ཆོས་རྐུ་བའོ། །བཙུན་པ་བཅོམ་ལྡན་
འདས་ཀྱིས་རྐུ་བ་དྲུག་པོ་དེ་དག་བཀའ་བསྩལ་ན། དེ་དག་ལས་དུ་ཞིག་གིས་མཐའི་ལྟུང་
བར་འགྱུར། ཉེ་བ་འཁོར་ཆོས་རྐུ་བ་མ་གཏོགས་པ་གཞན་ཐམས་ཅད་ཀྱིས་མཐའི་ལྟུང་
བར་འགྱུར་རོ། །ཞེས་གསུངས་སོ། །ཆོས་རྐུ་བ་ཞེས་པའི་དོན་ཊི་ཀ་ལས། འདི་ལྟར་མདོ་
སྡེ་ལ་སོགས་པའི་ཆོས་འཛིན་པའི་རང་བཞིན་ནི་འདིར་རྐུ་བ་ཞེས་བྱ་སྟེ། དེ་ལ་ནི་རྐུ་
སེམས་ཀྱིས་ཀུན་ཏུ་སྤྱོད་པ་མེད་དོ། །ཞེས་གསུངས། ནན་ཁུགས་དང་དངན་འཐེན་
གཉིས་འདིར་སྨོས་པ་ནི་འཇིག་རྟེན་ན་རྐུ་བ་ཞེས་མ་གྲགས་པས་བརྐུས་པ་མ་ཡིན་ནམ་
སྙམ་དུ་དོགས་པ་བཅད་པའོ། །གཞན་རྣམས་ཀྱང་གོང་དུ་བསྟན་ཟིན་ཏེ། སྒྱུ་ཐབས་ཀྱིས་
རྐུ་བ་ནི་རྐུའམ་ཞེས་པ་དང་རྒྱན་ལ་དོར་བྱེད་ན་ཞེས་པ་ལ་སོགས་པས་བསྟན་ཅིང་།
གཏམས་པ་རྐུ་བ་ནི་གཏམས་པ་རྣམས་བསྙོན་པ་ཞེས་པ་ལ་སོགས་པས་དང༌། ཕྱིར་
བསབ་པ་རྐུ་བ་ནི་བརྙས་པ་དང་བསྐྱིས་པ་ཞེས་པས་བསྟན་ཏོ། །འོ་ན་དངན་འཐེན་དང་
ཕྱིར་བསབ་པ་རྐུ་བ་གཉིས་ལ་ཁྱད་པར་ཅི་ཡོད་སྙམ་ན། ཁྱབ་ཆེ་ཆུང་གི་ཁྱད་ཡོད་པར་
གསུངས་ཏེ། དེ་ཡང་དངན་འཐེན་ནི་རྫས་ཁྱེར་བ་ཕྱིར་མི་སྟེར་བ་ཐམས་ཅད་ལ་ཟེར་
བས་ཁྱབ་ཆེ་ཞིང་། ཕྱིར་བསབ་པ་རྐུ་བ་ནི་བརྙས་པ་དང་བསྐྱིས་པ་ཕྱིར་མི་སྟེར་བ་ལ་
ཟེར་བས་ཁྱབ་ཆུང་ངོ༌། །རྫས་ལྗིད་ཆེ་བས་གནས་ནས་བསྐྱོད་མི་ནུས་པ་ལྟ་བུ་གནས་
དང་བཅས་ཏེ་བརྐུས་པ་ཡང་མ་བརྐུས་པ་མ་ཡིན་ནོ། །དེས་ན་ཐོབ་བློ་སྐྱེས་ན་རྗེས་
གནས་ནས་མ་སྤོས་པར་ཡང་ཕམ་པར་འགྱུར་རོ། །དུད་འགྲོ་རྟ་ལ་སོགས་པ་བསད་པ་
ཉིད་ནི་ཆུད་གཟན་པའི་སྦོམ་པོར་འགྱུར་བ་ཡིན་གྱི་འཚོ་ཆེད་མེད་པའི་ཕྱིར་བརྐུས་པའི་
མཐར་ཐུག་པ་ཉིད་མ་ཡིན་ནོ། །ཡང་ན་རྟ་འདི་བསད་ལ་བརྐུའོ་སྙམ་པས་བསད་པ་ནི་རྐུ་
བའི་སྦྱོར་བ་ཡིན་ཡང་བརྐུས་པའི་མཐར་ཐུག་པ་ཉིད་མ་ཡིན་ནོ། །དོ་ཤལ་རིང་པོ་ལྟ་བུ་

རྐུ་བ་ན་ཕྱོགས་གཅིག་གནས་ནས་འཕགས་ཀྱང་ཕྱོགས་གཅིག་གནས་ནས་མ་འཕགས་
པ་ཡང་བརྐུས་པ་ཉིད་མ་ཡིན་ནོ། །ཕྱོགས་ཐམས་ཅད་གནས་ནས་འཕགས་ན་བརྐུས་པ་
ཡིན་ནོ། །དེ་ཡང་སྔར་ཐོབ་བློ་མ་སྐྱེས་ཤིང་དེའི་ཚེ་སྐྱེ་བའི་དབང་དུ་བྱས་སོ། །འོན་ཀྱང་
ཕྱོགས་གཅིག་གནས་ནས་འཕགས་ཚེ་ཐོབ་བློ་སྐྱེས་ན་དེའི་ཚེ་ཉིད་ནས་བརྐུས་པ་ཡིན་ནོ། །
ཤིང་ཐོག་སྤྲུགས་ཏེ་རྐུ་བ་ལྟ་བུ་ལྷུང་བར་བྱས་ཏེ་རྐུ་བ་ནི་དེ་ལས་གོས་ལ་སོགས་པ་འདོད་
པའི་འོག་གཞིར་ཁྱེར་ན་སྟེ་འོག་གཞིར་ལྷུང་ན་བརྐུས་པ་ཡིན་ནོ། །དེ་ཡང་རང་འགྲེལ་
ལས། ལྷུང་བ་ནི་འདིར་བརྐུས་པར་རིག་པར་བྱའོ། །འདིར་ཡུལ་དུ་ཐོབ་པར་བྱེད་པའི་བློ་
ཡང་དག་པར་གནས་ཏེ་བསྡུས་པའི་བློ་ནི་མ་ཡིན་ནོ། །ཞེས་དང༌། འོད་ལྡན་ལས།
དབྱུག་པ་ལ་སོགས་པ་དག་གིས་བརྒྱབ་པས་ཤིང་ཏོག་རྣམས་བརྐུ་ན་འོག་ཏུ་ལྷུང་བ་ཁོ་ན་
བརྐུས་པ་ཡིན་པར་རིག་པར་བྱའོ་ཞེས་གསུངས་སོ། །འབྲུ་མར་ལ་སོགས་པ་ཙ་ར་ར་
འཇུག་པ་དང་ནས་ལ་སོགས་པ་ཕྲུ་ལུ་ལུ་འབུལ་བར་བྱེད་པའི་འབྲུ་མར་གྱི་སྣོད་འབྲག་
དང་ནས་ཀྱི་སྣོད་བང་བ་ལ་སོགས་པའི་བུ་གུ་ནས་ནི་ཅི་ཙམ་བརྐུ་བསམ་པའི་ཚད་ཀྱི་
རྫས་ཀྱི་ཐ་མ་བྱུང་ནའོ་སྟེ་བྱུང་ན་བརྐུས་པ་ཡིན་ནོ། །བུ་ག་ཕུག་ནས་དེ་ལས་རང་ཤུགས་
ཀྱིས་འཛག་པ་དང་འབྲུལ་བ་དེ་སྲིད་དུ་སྦྱོར་བ་གཅིག་ཡིན་པས་ན་བུ་གུ་ནས་འབྱིན་པ་
འདིར་བུ་གུ་ནས་བྱུང་བ་དང་པོ་ནས་ཐ་མ་དེ་ཚུན་ཆད་རྫས་ཚོམ་གཅིག་པ་ཉིད་ཡིན་པས་
དེའི་རིན་ཐང་བརྩི་དགོས་ཀྱི་འབྲུ་རེ་རེ་ལ་རྫས་གཅིག་ཏུ་བྱས་ཏེ་རིན་ཐང་བརྩི་བ་ནི་མ་
ཡིན་ནོ། །འབྲུའི་ཕུང་པོ་ལས་ལན་དུ་མ་ཞིག་བླངས་ཏེ་རྐུ་ན་ལན་རེ་རེ་ཞིང་བླངས་པ་ཐུ་
དད་དེ་རིན་ཐང་ཚང་ན་ལྟུང་བའི་དངོས་གཞི་དག་ཀྱང་ཐ་དད་པ་ཉིད་དོ། །འདི་ལ་བྱེ་སྨྲ་
ལྟར་ན་ཕམ་པས་སྡོམ་པ་མི་གཏོང་བས་ཕམ་པ་སྔ་མ་ལ་འཆབ་སེམས་མ་སྐྱེས་པར་
བླངས་ན་ལན་རེ་རེ་ཞིང་རིན་ཐང་ཚང་ན་ཕམ་པ་ཐ་དད་པ་སྐྱེད་དོ། །རིན་ཐང་མ་ཚང་ན་
སྦོམ་པོའི་ལྟུང་བ་དག་ཀྱང་ཐ་དད་པ་ཉིད་དོ། །དེ་ནི་དང་པོ་ལན་ཅིག་བརྐུས་ནས་ད་མི་
བརྐུའོ་སྙམ་པ་ལས་སླར་ཡང་རྐུ་སེམས་བྱུང་ནས་རྐུ་བ་ལྟ་བུ་སྦྱོར་བ་ཐ་དད་པ་རྣམས་ལ་

རྐུ་སེམས་ཐ་དད་པ་ཡོད་པའི་དབང་དུ་བྱས་ཀྱི་རྐུ་སེམས་གཅིག་གིས་འཕངས་ན་ནི་
ཐམས་ཅད་བསྡོམས་པས་རིན་ཐང་ཚང་ན་ཕམ་པ་འབྱུང་བ་ཡིན་ནོ། །སྤྱིར་རྐུ་བ་ལ་མུ་
བཞི་སྟེ། གཅིག་གིས་གཅིག་ལ་རྐུ་བ་དང་། གཅིག་གིས་དུ་མ་ལ་རྐུ་བ་དང༌། དུ་མས་
གཅིག་ལ་རྐུ་བ་དང༌། དུ་མས་དུ་མ་ལ་རྐུ་བའོ། །མུ་དང་པོ་ནི་སྔར་བསྟན་པའི་གཞུང་
ཕལ་ཆེ་བ་རྣམས་དེའི་དབང་དུ་བྱས་སོ། །མུ་གཉིས་པ་ནི། བགོད་རྫས་ཀྱི་འབྲུའི་ཕུང་པོ་
རྐུ་བ་ལྟ་བུ་ལ་དབྲལ་བར་བྱ་བ་རྫས་ཀྱི་བདག་པོ་རྫས་མི་གཅིག་པའི་གང་ཟག་དུ་མ་ཉིད་
ཡིན་ན་རྫས་ཀྱི་བདག་པོ་དུ་མ་དེའི་རིན་ཐང་གི་ཆ་སོ་སོ་ཉིད་དུ་བརྩིའོ། །རིན་ཐང་སྤྱིར་
བསྡོམས་ཏེ་མི་བརྩིའོ། །དེས་ན་རིན་ཐང་ཚང་ན་ཆ་སོ་སོ་ལ་བརྟེན་པའི་བརྐུས་པའི་སྦྱོར་
ལྟུང་དང་དངོས་གཞི་ཐ་དད་པར་འགྱུར་ཞིང་རིན་ཐང་མ་ཚང་ན་ན་སྨད་ཐ་དད་པར་
འགྱུར་རོ། །དེའི་ཕྱིར་མི་བཅུའི་བགོད་རྫས་ཀྱི་དངོས་པོ་ཉིད་མི་གཅིག་གིས་རྐུ་ན། རྐུན་
པོ་མི་གཅིག་པོ་ལ་བརྐུ་ཡུལ་གང་ཟག་རེ་རེ་ལ་ལྟོས་ནས་རིན་ཐང་ཚང་བ་རེ་རེ་འཐོབ་
དགོས་པས་རིན་ཐང་ཚང་བ་བཅུ་ཐོབ་ན་ཕམ་པ་སྐྱེད་ལ། བཅུ་པོའི་འཇོག་རྫས་ཡིན་ན་
རིན་ཐང་ཚང་བ་གཅིག་གིས་ཀྱང་ཕམ་པ་སྐྱེད་དོ། །འདི་ལ་འོད་ལྡན་ལས། འདིར་ཉེར་
སྦས་ཀྱི་ཞལ་ནས་ནི་གལ་ཏེ་དེ་ལ་སྲུང་མ་དག་གཞག་པ་ཡིན་ན་དེ་དག་ཁོ་ན་ལས་མ་བྱིན་
པར་ལེན་པ་ཡིན་ཏེ། འདི་ལྟར་མཆོད་རྟེན་ལ་སོགས་པ་དང༌། ཕྱོགས་བཞིའི་དགེ་འདུན་
གྱི་རྫས་དག་ལས་གང་གི་ཕྱིར་སྲུང་མ་དག་གིས་གཞལ་དགོས་པའི་ཕྱིར་རོ་ཞེས་གསུངས་
སོ། །གཞན་དག་ན་རེ། དེ་ནི་རྫས་ཀྱི་བདག་པོ་ཁོ་ན་དག་ལས་མ་བྱིན་པར་ལེན་པ་
ཡོངས་སུ་རྫོགས་པ་ཡིན་ནོ་ཞེས་འཆད་དོ་ཞེས་གསུངས་སོ། །དེ་ལ་གལ་ཏེ་སྲུང་མ་དག་
གིས་འཇལ་དགོས་ངེས་ཡིན་ན་སྲུང་མ་རྣམས་ལ་བརྐུས་པ་ཡིན་པ་དང༌། གལ་ཏེ་འཇལ་
མི་དགོས་ན་བདག་པོ་རྣམས་ལ་བརྐུས་པར་འགྱུར་ཞེས་བཤད་ན་འཐད་དམ་བརྟག་པར་
བྱའོ། །མུ་གསུམ་པ་ནི། རྐུན་པོ་རྣམས་ཀྱང་ངོ་སྟེ་ནོར་མི་གཅིག་པ་དུ་མ་ཉིད་ཡིན་ན་དེའི་
ཆ་སོ་སོའོ་ཞེས་སྔ་མར་སྦྱར་ཏེ་རྐུན་པོ་དུ་མ་ཉིད་དེའི་རིན་ཐང་གི་ཆ་སོ་སོར་བརྩི་དགོས་

ཀྱི་སྤྱིར་བསྡོམས་ཏེ་མི་བརྩིའོ་ཞེས་པའོ། །དེའི་ཕྱིར་མི་གཅིག་ལ་མི་བཅུས་བགོད་རྫས་
སུ་བརྐུ་ན། རེ་རེ་ལ་རིན་ཐང་ཚང་བ་རེ་རེ་སྟེ་རིན་ཐང་ཚང་བ་བཅུ་ཐོབ་ན་ཕམ་ལ།
འཇོག་རྫས་ཀྱི་ཕྱིར་བརྐུ་ན་རིན་ཐང་ཚང་བ་གཅིག་གིས་ཀྱང་ཕམ་པ་སྐྱེད་དོ། །མུ་བཞི་པ་
ནི། བདག་པོ་བཅུ་ལ་དབང་བའི་བགོད་རྫས་འབྲུའི་ཕུང་པོ་གཅིག་ལས་དགེ་སློང་བཅུས་
བགོད་རྫས་སུ་བརྐུས་ན་དགེ་སློང་རེ་རེས་བདག་པོ་རེ་རེ་ལ་ལྟོས་པའི་རིན་ཐང་ཚང་བ་རེ་
རེ་ཐོབ་ན་ཕམ་པར་འགྱུར་བ་ཡིན་གྱི་སྤྱིར་བསྡོམས་ཏེ་རིན་ཐང་ཚང་བས་ནི་ཕམ་པར་མི་
འགྱུར་རོ། །དེའི་ཕྱིར་དགེ་སློང་གཅིག་ལ་རིན་ཐང་ཚང་བ་བཅུ་ཐོབ་དགོས་ཤིང་དགེ་སློང་
བཅུ་པོ་ལ་རིན་ཐང་ཚང་བ་བརྒྱ་ཐོབ་དགོས་སོ། །དེ་ལྟར་རིན་ཐང་ཚང་ན་དགེ་སློང་བཅུ་
པོ་རེ་རེ་ལ་ཕམ་པ་བཅུ་བཅུ་འབྱུང་ལ། རིན་ཐང་མ་ཚང་ན་སྦོམ་པོ་བཅུ་བཅུ་འབྱུང་ངོ༌། །
རྒྱུ་བདག་དང་རྐུ་བ་པོ་གཉིས་ཀྱི་འཇོག་རྫས་ཡིན་ན་གཅིག་གིས་གཅིག་ལ་བརྐུས་པ་དང་
འདྲ་བར་རིན་ཐང་ཚང་བ་གཅིག་གིས་ཕམ་པ་སྐྱེད་དོ། །གཞན་ཡང་མི་བཅུ་ལ་དབང་བའི་
དངོས་པོ་ཕྱེད་བསྒོ་རྫས་ཡིན་ལ་ཕྱེད་འཇོག་རྫས་ཡིན་པ་ཞིག་མི་གཅིག་གིས་རྐུ་ན། ཕྱེད་
བསྒོ་རྫས་ཡིན་པ་ལས་རིན་ཐང་ཚང་བ་རེ་རེ་མ་ཐོབ་ཀྱང་། ཕྱེད་འཇོག་རྫས་ཡིན་པ་ལས་
རིན་ཐང་ཚང་བ་གཅིག་ཐོབ་ན་ཕམ་པ་འབྱུང་ངོ་། །དེ་བཞིན་དུ་བརྐུ་ཡུལ་མི་གཅིག་ལ་རྐུ་
བ་པོ་མི་བཅུས་བསྒོ་འཇོག་གཉིས་ཀ་བྱེད་པར་འགྱུར་བའི་དངོས་པོ་རྐུ་བ་དང༌། བརྐུ་
ཡུལ་དུ་མས་བསྒོ་འཇོག་གཉིས་ཀ་ཡིན་པའི་དངོས་པོ་ཞིག་རྐུ་བ་པོ་དུ་མས་བསྒོ་འཇོག་
གཉིས་ཀ་བྱེད་པར་རྐུ་བ་ལ་ཡང་དེས་འདྲེས་སྦྱར་ནས་ཤེས་དགོས་སོ། །དེས་ན་བརྐུ་བྱའི་
རྫས་རིན་ཐང་ཚང་བ་ཞེས་བྱ་བ་ནི་ལྟོས་ས་ལྔ་ལ་ལྟོས་ནས་རིན་ཐང་ཚང་བ་ཞིག་དགོས་ཏེ།
གང་དུ་བརྐུ་བའི་གནས་དང་། གང་གི་ཚེ་བརྐུ་བའི་དུས་དང་། གང་ལ་བརྐུ་བའི་ཡུལ་
དང༌། གང་གིས་རྐུ་བ་པོ་དང་། ཇི་ལྟར་རྐུ་བའི་སྦྱོར་བ་ལ་ལྟོས་ནས་རིན་ཐང་ཚང་བ་ཞིག་
དགོས་པའི་ཕྱིར་རོ། །རྐུན་པོ་དུ་མ་ཉིད་ཡིན་པ་འདི་ལ་རྐུན་པོ་རྣམས་བློ་གྲོས་སམ་
བསམ་པ་མི་མཐུན་པ་དུ་མ་ཉིད་ཡིན་ན་རང་རང་གི་སྐལ་བ་ཐོབ་ན་བརྐུས་པ་ཡིན་གྱི་

གནས་ནས་སྤགས་པ་ཙམ་གྱིས་ནི་བརྐུས་པ་མ་ཡིན་ནོ། །མ་བྱིན་པར་ལེན་པའི་ཕམ་
པར་འགྱུར་བ་ཞུ་བའི་སྐབས་སོ། །
བཞི་པ་འདུལ་བྱེད་ཀྱི་སྐབས་ནས་འབྱུང་བ་ལ་གསུམ། ལྟུང་བ་རྣམ་གཞག བསླབ་བྱ།
ལྟུང་མེད་དོ། །དང་པོ་ལ་གསུམ། བདག་པོ་དང་རྐུ་སེམས་ལ་དོགས་པ་བཅད་པ། མཐར་
ཐུག་ལ་དོགས་པ་བཅད་པ། ཡན་ལག་གི་སེལ་བའོ། །དང་པོ་ནི། བླངས་པའི་སྔ་
རོལ་ཏུ་ཤི་བ་ཉིད་དུ་གྱུར་ན་གཞག་པ་ཉིད་དོ། །བཟློག་པ་ནི་ཤི་བའི་ཡོ་བྱད་ཉིད་དོ། །
དགེ་འདུན་ནི་ཕུ་ནུ་དང་འདྲ་བས་དེའི་ཆེད་དུ་རྐུ་བ་ནི་བདག་གིར་མི་བྱེད་པ་མ་ཡིནནོ། །
བདག་པོ་ཐ་དད་པ་མ་ཡིན་པ་ནི་རང་གི་དང་འདྲའོ། །ཕྱིར་ལོག་གམ་མི་བླང་བར་ངེས་པ་
ན་ལྷག་པ་རྣམས་ཀྱིས་བརྐུས་པ་ནི་དེའི་ཡན་ལག་ཉིད་མ་ཡིན་ནོ། །ཆ་བདག་གིར་བྱ་
བར་འདོད་པ་ནི་མི་བླང་བའི་བསམ་པ་མ་ཡིན་ནོ། །དེར་གཏོགས་པའི་ལས་རྗེས་སུ་སྒྲུབ་
པ་ནི་དེའི་མ་ཡིན་པ་མ་ཡིན་ནོ། །ལྷན་ཅིག་གནས་པ་ཉིད་དང་ཉེ་གནས་ཉིད་ཀྱང་བརྐུས་
པར་མི་འགྱུར་བའི་རྒྱུ་མ་ཡིན་ནོ། །ཞེས་གསུངས་ཏེ། དགེ་འདུན་གྱི་གོས་ལ་སོགས་པའི་
རྙེད་པ་བགོད་པའི་ཚེ་དགེ་སློང་ནད་པའི་སྐལ་བ་བླངས་པའི་སྔ་རོལ་ཏུ་ནད་པ་དེ་ཤི་ན་
དེའི་སྐལ་བ་སུ་ལ་དབང་ཞེ་ན། སྐལ་བ་བླངས་པའི་སྔ་རོལ་ཏུ་ནད་པ་དེ་ཤི་བ་ཉིད་དུ་
གྱུར་ན་སྐལ་བ་དེ་གང་ནས་བླངས་པའི་དགེ་འདུན་སྤྱི་བར་གཞིག་པ་ཉིད་དེ་དགེ་འདུན་
ལ་དབང་བ་ཉིད་དོ། །ཁྱིམ་པས་ཡོན་ཕུལ་བའང་དེ་བཞིན་ནོ། །བླངས་པའི་སྔ་རོལ་ཏུ་ཤི་
བ་ལས་བཟློག་སྟེ་ཤི་བའི་སྔ་རོལ་ཏུ་བླངས་ཟིན་པ་ནི་ཤི་བའི་ཡོ་བྱད་ཉིད་དོ། །དེས་ན་
ནད་གཡོག་སོགས་ལ་ཅི་རིགས་པར་དབང་ངོ་། །གཞན་ཡང་འགྲེལ་ཆུང་ལས། ནོར་
བགོད་པའི་ཚེ་ཁྱིམ་པར་བབས་པ་ཞིག་ནའང་ནོར་དེ་ཁྱིམ་པར་བབས་པ་སྦྱིན་ནོ། །ཞེས་
གསུངས་སོ། །རང་གཏོགས་པའི་དགེ་འདུན་ནི་རང་དང་ནོར་མ་བགོས་པའི་ཕུ་ནུ་དང་
འདྲ་བས་དགེ་འདུན་པ་དེའི་ཆེད་དུ་རྐུ་བ་ནི་རང་གིས་ཀྱང་བདག་གིར་མི་བྱེད་པ་མ་ཡིན་
ནོ། །བདག་ཀྱང་དེར་གཏོགས་པས་རིན་ཐང་ཚང་ན་ཕམ་མོ། །དེ་ཡང་རིན་ཐང་ཚང་ན་

གང་ཟག་དེ་གཅིག་པུ་ཕམ་པར་འགྱུར་གྱི་དགེ་འདུན་གཞན་ལ་ནི་རྐུ་སེམས་མེད་ན་ཉེས་
པར་མི་འགྱུར་ཏེ། ཊཱི་ཀ་ལས། གང་ཟག་གཅིག་པོ་དེ་ཉིད་ཕམ་པར་འགྱུར་ཏེ། དངོས་པོ་
ཚང་བའི་ཕྱིར་རོ། །དགེ་འདུན་གཞན་ལ་སོ་སོར་ཉེས་པར་འགྱུར་བ་ནི་མེད་དེ། ཞེས་དང་།
སློབ་མ་ལ་ཕན་པ་ལས། དགེ་འདུན་ལ་ཅིའི་ཕྱིར་ཉེས་པར་རྣམ་པར་མ་བཞག་ཅེ་ན།
གང་གི་ཕྱིར་སྔར་བཤད་པའི་རྐུ་སེམས་དང་ནི་ཞེས་བྱ་བ་ལ་སོགས་པའི་ཡན་ལག་མེད་
པ་དེའི་ཕྱིར་རྣམ་པར་མ་བཞག་པ་ཡིན་ནོ། །ཞེས་གསུངས་པའི་ཕྱིར་རོ། །འདི་ལ་རབ་
བྱུང་རེ་རེ་ནས་རིན་ཐང་སོ་སོར་བརྩིའམ་སྙམ་ན། འཇོག་རྫས་སུ་བྱེད་ན་རིན་ཐང་ཚང་བ་
གཅིག་གིས་ཀྱང་ཕམ་པར་འགྱུར་རོ། །སྤྱིར་དགེ་འདུན་དེར་རང་གཏོགས་པ་ཡིན་ཡང་
བརྐུ་བྱའི་རྫས་དེ་ལ་མི་གཏོགས་ན་གཞན་དོན་དུ་བརྐུས་པའི་སྦོམ་པོ་ལས་མི་འབྱུང་ངོ༌། །
གཞན་ཡང་རང་གཏོགས་པའི་དགེ་འདུན་པའི་ཆེད་དུ་གཡོ་སྒྱུས་ཚོང་བྱེད་ནས་རིན་ཐང་
ཚང་བའི་དངོས་པོ་འཐོབ་ན་ཡང་ཕམ་པ་འབྱུང་བས་ན་དེང་དུས་ཀྱི་རབ་བྱུང་ལ་ལ་དག་
གིས་གཡོ་སྒྱུས་ཚོང་བྱེད་པ་བསྟན་པའི་ཞབས་འདེགས་ཡིན་ཁུལ་བྱེད་པ་དེ་ཞབས་
འདེགས་ཉིད་དུ་མི་འགྱུར་བར་མ་ཟད་རང་རྒྱུད་ཀྱི་རྟོགས་པའི་བསྟན་པ་བསླབ་པ་རིན་པོ་
ཆེ་བཤིག་པའི་རྒྱུ་ཉིད་དུ་འགྲོ་ཉེན་ཆེ་བས་གཟབ་དགོས་སོ། །ཡོན་བདག་གཅིག་གིས་
ཕུལ་བའི་གཙུག་ལག་ཁང་གཉིས་སུ་དགེ་འདུན་ཁ་གཉིས་སུ་འཁོད་དེ་གནས་གཅིག་གི་
ཟངས་ལ་སོགས་པའི་རྫས་གནས་གཅིག་ཏུ་བརྐུས་པ་ལྟ་བུ་བདག་པོ་ཐ་དད་པ་མ་ཡིན་
པའི་རྫས་ཕན་ཚུན་གཅིག་ནས་གཅིག་ཏུ་བརྐུས་པ་ནི་རང་གི་རྫས་བརྐུས་པ་དང་འདྲ་སྟེ་
སྦོམ་པོའོ། །དེ་ལས་གཞན་ཐ་དད་ན་རིན་ཐང་ཚང་ན་ཕམ་པ་དང་མ་ཚང་ན་སྦོམ་པོར་
འགྱུར་ཏེ། ཊཱི་ཀ་ལས། གལ་ཏེ་དགེ་སློང་དེ་གནས་གང་ནས་དགེ་འདུན་གྱི་རྫས་ལེན་
པར་བྱེད་པ་དེ་ལ་བདག་པོ་ཉིད་མ་ཡིན་ལ། དགེ་སློང་དེ་གནས་གང་དུ་དགེ་འདུན་གྱི་
དོན་དུ་སྦྱིན་པར་བྱེད་པ་དེ་ན་བདག་པོ་ཉིད་ཡིན་ན་ནི། དེའི་ཚེ་དངོས་པོ་ཚང་ན་ཕམ་པར་
འགྱུར་རོ། །གལ་ཏེ་མ་ཚང་ན་ནི་སྦོམ་པོར་འགྱུར་ཏེ། དེ་ཡང་བདག་པོ་ཐ་དད་པ་ལས་

འགྱུར་རོ། །ཞེས་གསུངས་པས་སོ། །རྐུན་པོ་མང་པོ་རྐུ་བའི་ཆེད་དུ་ཞུགས་པ་ན་དེའི་ནང་
ནས་དགེ་སློང་རྐུ་བར་མི་འདོད་ནས་ཕྱིར་ལོག་གམ། ཕྱིར་མ་ལོག་ཀྱང་མ་བྱིན་པར་མི་
བླང་བར་ངེས་པ་སྐྱེས་ན་རྐུན་པོ་ལྷག་པ་གཞན་རྣམས་ཀྱིས་བརྐུས་པ་ནི་ཕྱིར་ལོག་
པའམ་མི་བླང་བར་ངེས་པ་དེའི་མ་བྱིན་ལེན་གྱི་ལྟུང་བ་བསྐྱེད་པའི་ཡན་ལག་ཉིད་མ་ཡིན་
ནོ། །དང་པོ་ཞུགས་པའི་དུས་ན་ནི་སྦྱོར་བའི་སྦྱོར་བའི་ཉེས་བྱས་འབྱུང་ངོ༌། །དགེ་སློང་རྐུ་
བའི་གྲོས་ལ་གཏོགས་ཏེ། དེ་ནས་རྐུན་པོ་རྣམས་དང་ལྷན་ཅིག་འགྲོགས་ནས་མ་སོང་
བའམ། སོང་ཡང་རང་གིས་ལག་བརྒྱབ་ནས་དངོས་སུ་མ་བྱིན་པར་མ་བླངས་ལ་རྐུན་
རྫས་ཀྱི་སྐལ་བའི་ཆུ་བདག་གིར་བྱ་བར་འདོད་པ་ནི་མ་བྱིན་པར་མི་བླང་བའི་བསམ་པ་
མ་ཡིན་ནོ། །དེས་ན་ཆ་ཐོབ་ཅིང་རིན་ཐང་ཚང་ན་ཕམ་པར་འགྱུར་རོ། །འཕྲོག་པ་པོའམ་
རྫས་ལེན་པ་པོ་དངོས་སུ་མི་བྱེད་ཀྱང་རྐུ་བའི་བྱ་བ་དེར་གཏོགས་པའི་ལས། ལམ་སྲུང་
བའམ་སོ་བྱེད་པ་སོགས་རྗེས་སུ་སྒྲུབ་པ་ནི་རྐུ་བ་དེའི་བྱ་བ་རྗེས་སུ་སྒྲུབ་པ་མ་ཡིན་པ་མ་
ཡིན་ནོ། །ཆུང་ངུ་བྱ་ར་ཙམ་བྱསཾ་ཀྱང་རུང་སྟེ། རྐུན་ཤས་བླངས་ན་ཕམ་ཞེས་འགྲེལ་ཆུང་
ལས་གསུངས་སོ། །རྐུན་པོ་རྣམས་ཀྱིས་འགའ་ཞིག་གི་ལྷན་ཅིག་གནས་པའམ་ཉེ་གནས་
བརྐུས་ནས་བདག་གིར་བྱས་ཤིང་དབང་བར་གྱུར་པ་ལས་ཕྱིས་མཁན་པོའམ་སློབ་དཔོན་
གྱིས་འཕྲོག་པར་བྱེད་ན་ལྷན་ཅིག་གནས་པ་ཉིད་དང་ཉེ་གནས་ཉིད་ཀྱང་བརྐུས་པར་མི་
འགྱུར་བའི་རྒྱུ་མ་ཡིན་ནོ། །དེ་ཡང་བློས་བཏང་ཟིན་པ་སླར་ཐུག་ཐུབ་ཏུ་ཕྲོགས་ན་ཕམ་
པར་འགྱུར་བའོ། །གཉིས་པ་ནི། ཡོངས་སུ་བསྐོར་བ་ལ་མཚམས་ཉིད་གཙོ་བོའོ། །
མཚམས་གནས་པ་སྤོས་པ་ཡང་འདིས་མ་བསྡུས་པ་མ་ཡིན་ནོ། །མངོན་སུམ་དུ་བླངས་པ་
ཡང་མི་སྣང་བ་ཉིད་ན་བརྐུས་པ་ཡིན་ནོ། །མི་མཐུས་བརྐུས་པ་ནི་དབང་དུ་བྱས་པ་ཉིད་
ནའོ། །ཞེས་གསུངས་ཏེ། ཡོངས་སུ་བསྐོར་བས་ནི་མཚམས་འབྱོར་ནའོ་ཞེས་སྔར་སྨོས་པ་
ལ་ས་གཞི་དང་ཁང་ཁྱིམ་དག་ཡོངས་སུ་བསྐོར་ཏེ་རྐུ་བ་ལ་ནི་མཚམས་ཙམ་ཉིད་གཙོ་བོའོ།།
དེས་ན་རིབ་མས་བཅད་པ་ལྟ་བུ་ངེས་གཟུང་དུ་དགོས་པ་ནི་མ་ཡིན་ནོ། །མཚམས་ཉིད་

གཙོ་བོ་ཡིན་པ་དེའི་ཕྱིར་རང་དང་གཞན་གྱི་ཞིང་གི་མཚམས་སུ་ཕུར་བ་བཏབ་པའམ་ཟུང་
རྡོ་བཙུགས་པ་ལ་སོགས་པ་མཚམས་གནས་པ་སྤོས་པ་ཡང་ཡོངས་སུ་བསྐོར་བས་རྐུ་བ་
འདིས་མ་བསྡུས་པ་མ་ཡིན་ནོ། །བདག་པོའི་མངོན་སུམ་དུ་རྫས་རྐུ་སེམས་ཀྱིས་བླངས་
པ་ཡང་རྫས་དེ་ཉིད་བདག་པོའི་མིག་སྔར་ནས་མི་སྣང་བ་ཉིད་ན་བརྐུས་པ་ཡིན་ནོ། ། །
ཡང་ཞེས་པ་ནི་ཕྱིས་བཞིན་འབྲང་བ་དང་ནང་བྱན་བྱེད་པ་གཉིས་མི་སྣང་བ་ཉིད་ན་བརྐུས་
པ་ཡིན་ནོ་ཞེས་སྔར་སྨོས་པ་དེ་གཉིས་མི་སྣང་བར་གྱུར་པ་འབའ་ཞིག་ཏུ་མ་ཟད་པའི་དོན་
ནོ། །སྐྱེས་པའམ་བུད་མེད་ལ་སོགས་པ་མི་མཐུས་བཟུང་སྟེ་བརྐུས་པ་ནི་ཕྱིར་མི་འབྲོས་
པར་བག་ཕེབས་ཤིང་དབང་དུ་བྱས་པ་ཉིད་ན་བརྐུས་པའོ། །འདི་ཡང་དེའི་ཚེ་ན་ཐོབ་བློ་
སྐྱེས་པའི་དབང་དུ་བྱས་སོ། །གསུམ་པ་ནི། དེ་བདག་ཉིད་ནི་མ་ཡིན་ནོ། །གང་བསམས་
པ་དེ་དང་འབྲེལ་བས་མ་བསམས་པ་བླངས་པ་ནི་བརྐུས་པ་མ་ཡིན་ནོ། །སྦོམ་པོ་ནི་གང་
གིས་གང་ལེན་པ་དེ་དེ་ཡིར་རྣམ་པར་བཞག་པ་ལ་གཞན་གྱིར་རྐུ་བའོ། །ཡོངས་སུ་འཛིན་
པ་དང་བཅས་པའི་དུར་ཁྲོད་ནས་ལེན་པའོ། །རྩ་བའི་ལྡུམ་ཞིང་དང་སྡོང་བུ་དང་ལོ་མ་
དང་མེ་ཏོག་དང་འབྲས་བུའི་ཀུན་དགའ་ར་བ་ལ་སོགས་པ་གསང་སྔགས་དག་གིས་སྐམ་
པར་བྱེད་པའོ། །ཆས་ཀྱིས་བརྗོད་པས་རྟ་བཀྲི་བ་དང་། ཞོན་ཏེ་འདི་བརྐུ་བར་བྱའོ་སྙམ་
ནས་ལུས་འགྱུར་བའོ། །གྲུ་ལ་ཡང་ངོ་། །འདི་ལས་འདི་ལྟར་སྙམ་པ་ཡང་ངོ་། །ཕ་མ་དང་
ཕུ་ནུ་དང་བུ་སྲིང་དང་མཁན་པོ་དང་སློབ་དཔོན་དང་མཆོད་རྟེན་དང་དགེ་འདུན་ལ་
སོགས་པ་ལ་བསྔོས་པ་ཤོ་གམ་གཞལ་དགོས་པ་བཟླས་པའོ། །བརྙས་པ་དང་བསྐྱིས་པ་
དག་མི་སྦྱིན་པར་སེམས་པའོ། །གཞན་གྱི་དོན་དུ་བྱིན་པ་འགོད་པ་ཡང་ངོ་། །ཡོངས་སུ་
མ་བཟུང་བ་ལ་ལོངས་སུ་བཟུང་བར་འདུ་ཤེས་པའོ། །ཟན་དྲོན་དང་འབྲས་ཆན་དང་ཕྱེ་
དང་ཉ་ཤ་དང་ཤ་དང་ཤ་སྐམ་དང་ཁུར་བ་ལ་སོགས་པའི་བསོད་སྙོམས་གཞི་མེད་པ་ནོད་
པའོ། །གཞན་གྱིས་བླངས་པར་མི་ཤེས་པ་ནི་གཞི་མེད་པ་ཉིད་མ་ཡིན་ནོ། །མ་བཅོལ་བས་
མ་ཡིན་ནོ། །མགྲོན་དུ་མ་བོས་པར་ཟན་ཟ་ན་ཉེས་བྱས་སོ། །རྐུ་བའི་ཆེད་དུ་འགྲོ་བ་ཡང་

་
༡
ངོ༌། །དེ་ལས་གྲོས་བྱེད་པ་ཐ་དད་པ་ཉིད་མ་ཡིན་ནོ། །ཞེས་གསུངས་ཏེ། མི་རྐུ་བ་དེ་དགེ་
སློང་བདག་ཉིད་གཞན་གྱིས་བརྐུས་པ་ན་རྐུ་ཐབས་ཀྱིས་བདག་ཉིད་ཐར་བར་བྱས་པ་ནི་
བརྐུས་པར་འགྱུར་བ་མ་ཡིན་ནོ། །དེ་ཡང་འགྲེལ་ཆུང་ལས། བདག་གཞན་ཞིག་གིས་
བརྐུས་ནའང་སླར་བྲོས་ཏེ་འོངས་པ་ལ་ཉེས་པ་མེད། ཅེས་སོ། །གང་བརྐུ་བར་བསམས་
པ་རས་ངན་པ་རིན་ཐང་མ་ཚང་བ་དེ་དང་འབྲེལ་བས་བརྐུ་བར་མ་བསམས་པ་རས་དེའི་
བར་ནས་དར་རས་བཟང་པོ་ལྟ་བུ་ཞར་ལ་བྱུང་སྟེ་བླངས་པ་སླར་བསྐྱལ་ན་ནི་དེ་བརྐུས་པ་
མ་ཡིན་ནོ། །དེ་བརྐུ་བར་མ་བསམས་པའི་ཕྱིར་རོ། །རས་ངན་པ་རིན་ཐང་མ་ཚང་བ་
བརྐུས་པའི་ཆ་ནས་སྦོམ་པོ་འབྱུང་ངོ༌། །སྦོམ་པོ་ནི་འདི་ནས་གཞན་གྱིས་བླངས་པར་མི་
ཤེས་པ་ཞེས་པ་ཡན་ཆད་ཀྱི་དབང་དུ་བྱས་པའོ། །དེ་ཡང་རྐུན་པོ་མང་པོ་རྐུར་འགྲོ་བ་ན་
ལེན་པ་པོ་གང་གིས་གང་ལེན་པ་དེ་ཉིད་དེ་ཡིར་གྱུར་ཅིག་ཅེས་རྐུན་པོ་རྣམས་ཀྱིས་
ཁྲིམས་སུ་བྱ་བ་རྣམ་པར་བཞག་པ་ལ་དགེ་སློང་གིས་གཞན་གྱིར་རྐུ་བ་སྟེ་གཞན་གྱི་ཆེད་
དུ་རྐུ་ན་སྦོམ་པོའོ། །འདི་ནི་སྔར་གཞན་གྱི་དོན་ཉིད་དུ་ན་ཡང་དངོས་གཞིའི་རྣམ་པའོ་
ཞེས་སྨོས་པ་དེའི་སྤྲོས་པའི་ཡུལ་བསྟན་པའི་ཕྱིར་རོ་ཞེས་ཊཱི་ཀ་ལས་གསུངས་སོ། །ཡོངས་
སུ་འཛིན་པ་དང་བཅས་པའི་དུར་ཁྲོད་ཀྱི་རྫས་ལ་གནས་སྐབས་གཉིས་ཏེ། དོན་ལ་དབང་
བའི་བདག་པོས་བདག་གིར་བྱས་པ་དང༌། དོན་ལ་མི་དབང་ཡང་བཀྲེན་པ་ལ་སོགས་
པས་བདག་གིར་བྱས་པ་སྟེ་གཉིས་ཡོད་པ་ལས་སྐབས་འདིར་ཕྱི་མ་སྟེ་བཀྲེན་པ་ལ་
སོགས་པས་བསམ་པས་ཡོངས་སུ་འཛིན་པ་དང་བཅས་པའི་དུར་ཁྲོད་ནས་རོ་གོས་ལ་
སོགས་པ་དགེ་སློང་གིས་རྐུ་སེམས་ཀྱིས་ལེན་ན་སྦོམ་པོ་སྐྱེད་པའོ། །དེ་ལྟར་འདུལ་བྱེད་
ལས། དགེ་སློང་དེ་དག་གིས་བདག་པོ་ཡོད་པའི་དུར་ཁྲོད་ནས་གོས་བླངས་པ་དང་།
རིགས་ངན་རྣམས་ཀྱིས་གང་ཅུང་ཟད་བདག་ཅག་གིས་ལས་སུ་བྱ་བ་ཐམས་ཅད་འདི་དག་
གི་ཕྱིར་བྱེད་ན་འདི་ནས་གོས་མ་རྐུ་ཞིག་ཅེས་དེ་སྐད་མི་སྙན་པར་སྨྲས་པ་དང་། བཅོམ་
ལྡན་འདས་ཀྱིས་བཀའ་བསྩལ་པ། བདག་པོ་དང་བཅས་པའི་དུར་ཁྲོད་ནས་གོས་མ་ལེན་

ཞིག བླངས་ན་ཉེས་པ་སྦོམ་པོར་འགྱུར་རོ། །ཞེས་སོ། །འདི་ལ་མ་བྱིན་ལེན་གྱི་ཕམ་པ་
མི་འབྱུང་སྟེ། བཀྲེན་པ་ལ་སོགས་པས་བསམ་པས་ཡོངས་སུ་འཛིན་པ་དང་བཅས་ཀྱང་
དོན་ལ་དབང་བའི་བདག་པོ་མེད་པས་བདག་པོའི་ཡན་ལག་མ་ཚང་བའི་ཕྱིར་ཏེ། ཊཱི་ཀ་
ལས། དུར་ཁྲོད་ཀྱི་རྫས་དེ་དག་ལ་བདག་པོ་ནི་མེད་མོད་ཀྱི། འོན་ཀྱང་བཀྲེན་པ་ལ་
སོགས་པས་འདི་བདག་གིས་འཐོབ་བོ་སྙམ་དུ་དེ་ལ་བདག་གིར་བྱ་བའི་བློ་སྐྱེ་བ་དེ་གལ་
ཏེ་དགེ་སློང་གིས་རྐུ་སེམས་ཀྱིས་ལེན་ན་དེའི་ཚེ་སྦོམ་པོར་འགྱུར་རོ། །ཞེས་དང་། རང་གི་
རྣམ་བཤད་ལས། འདིར་ཕམ་པ་མི་སྐྱེད་པ་ནི་རྐུ་བའི་རྣམ་པ་འདི་ཡོངས་སུ་བཟུང་བ་དང་
བཅས་པའི་འདུ་ཤེས་ཀྱིས་བཟུང་བ་ཞེས་བྱ་བ་འདིར་ནི་ཉེས་པ་སྦོམ་པོར་ཤེས་པའོ། །
ཞེས་གསུངས་པའི་ཕྱིར་རོ། །འདི་ལ་འོད་ལྡན་ལས། (སྔ་རབས་ཀྱི་)སློབ་དཔོན་གྱི་ཞལ་ནས་
གལ་ཏེ་དེ་ལྟ་ཡིན་ན་བདག་གིར་བྱས་པ་ཞེས་བྱ་བ་ཁོ་ནས་གྲུབ་པས་དུར་ཁྲོད་པ་ཞེས་
བསྟན་པ་དོན་མེད་པར་འགྱུར་རོ་ཞེས་གསུངས་ཏེ། དེ་ནི་དུར་ཁྲོད་པའི་རྫས་དམན་པས་
ན་སྨད་དུ་མི་བྱེད་པར། བདག་པོ་དབང་བའི་སེལ་བར་བྱེད་ན་ལུང་འདུལ་བྱེད་ལས་དུར་
ཁྲོད་པ་ལ་ན་སྨད་དུ་བསྟན་པ་དོན་མེད་པར་འགྱུར་ཏེ། རྣམ་འབྱེད་དུ་བདག་གིར་བྱས་པ་
ཞེས་པ་ཁོ་ནས་བདག་པོའི་ཡན་ལག་དང་སེལ་བ་གཉིས་ཀ་བསྟན་པར་གྲུབ་པའི་ཕྱིར་
ཞེས་པའི་དོན་ཡིན་ཡང་། དབང་བ་བདག་ཏུ་བཟུང་བའི་སེལ་བ་དོན་ལ་མི་དབང་བཞིན་
བདག་ཏུ་བཟུང་བ་བསྟན་པའི་ཕྱིར་ལུང་འདུལ་བྱེད་ལས་དུར་ཁྲོད་པའི་རྫས་ལ་ན་སྨད་དུ་
བསྟན་པ་ཡིན་པས་དོན་མེད་པར་མི་འགྱུར་རོ། །ཡང་ཁ་ཅིག་ན་རེ། དེ་ལྟར་ན་ལུང་
འདུལ་བྱེད་དུ་དུར་ཁྲོད་པའི་རྫས་ལ་ན་སྨད་དུ་བསྟན་པ་དོན་མེད་དེ། རྣམ་འབྱེད་དུ།
སྐྱེས་པ། བུད་མེད། མ་ནིང་གིས་བཟུང་བ་ཞེས་ཡན་ལག་དང་། བདག་པོ་མེད་པའི་གཏེར་
ལ་སྦོམ་པོའོ། །ཞེས་སེལ་བའི་ལྡོག་ཆ་ནས་བསྟན་པར་འདུ་བའི་ཕྱིར་རོ། །དེས་ན་གཡོས་
སུ་བྱས་པའི་ཁ་ཟས་དང་འདྲ་བར་རྫས་མི་དམན་པའི་སེལ་བར་འཐད་དོ་ཞེས་ཟེར་ཡང་།
བདག་པོ་མེད་པའི་གཏེར་ཞེས་པ་དང་ཁྱད་པར་ཡོད་དེ། དེའི་དོན་ནི། དོན་ལ་དབང་

ཡང་བློས་མ་བཟུང་བའམ་བདག་པོ་གཏན་མེད་ཀྱི་དོན་ཡིན་ལ། འདིར་ནི་དོན་ལ་མི་
དབང་བའི་བཀྲེན་པ་ལ་སོགས་པས་ཡོངས་སུ་བཟུང་བ་ཙམ་ཡོད་པའི་དབང་དུ་བྱས་
པས་སོ། །དོན་ལ་དབང་བའི་བདག་པོས་བདག་གིར་བཟུང་བའི་དུར་ཁྲོད་ཀྱི་རྫས་བརྐུ་
ན་ནི་ཕམ་པ་འབྱུང་སྟེ། རང་གི་རྣམ་བཤད་ལས། ཡོངས་སུ་འཛིན་པ་དང་བཅས་པའི་
དུར་ཁྲོད་ནས་ལེན་པའོ་ཞེས་བྱ་བ་ནི་འདིར་ལེན་པའི་བདག་ཉིད་ཅན་ཡོངས་སུ་འཛིན་པ་
དང་བཅས་པ་ཉིད་ལ་ཕམ་པར་བྱས་པ་ཉིད་དོ། །ཞེས་དང་། ཊཱི་ཀ་ལས། དུར་ཁྲོད་འདི་
ཐམས་ཅད་བདག་གིའོ་ཞེས་བདག་པོས་བདག་གིར་བྱས་པ་གང་ཡིན་པ་དེ་བརྐུས་ན་ནི་
ཕམ་པར་འགྱུར་རོ། །ཞེས་གསུངས་པའི་ཕྱིར་རོ། །དེ་བཞིན་དུ་འགྲེལ་ཆུང་ལས། དུར་
ཁྲོད་ཀྱི་རོའི་རྫས་བདག་པོ་ཡོད་པ་ལ་རྣམ་པ་བཞི་སྟེ། རྒྱལ་པོས་འཚོ་བ་རོའི་རྫས་ལ་
གཏད་པ་དང་། ལས་བྱེད་པའི་ཕྱིར་རོའི་རྫས་ལ་གཏད་པ་དང་། དཔྱ་འབུལ་བའི་ཕྱིར་
རོའི་རྫས་ལ་གཏད་པ་དང་། གསད་པའི་གཤེད་མར་གཏད་དེ་རོའི་རྫས་བྱིན་པའོ། །ཐ་
མ་གཤེད་མ་དབང་བ་ལས་བརྐུས་ན་སྦོམ་པོའོ། །གོང་མ་གསུམ་ནི་ཕམ་མོ་ཞེས་ཊི་ཀ་
ལས་བཤད་ཅེས་གསུངས་ལ། དེ་ནི་ཐ་མ་ནི་ངའི་འོ་ཞེས་བསམ་པས་ཡོངས་སུ་བཟུང་
ཡང་དོན་ལ་མི་དབང་བས་དོན་ལ་དབང་བའི་བདག་པོ་མེད་པའི་དབང་དུ་བྱས་པ་དང་།
དང་པོ་གསུམ་ནི་དོན་ལ་དབང་བའི་དབང་དུ་བྱས་ཏེ་བརྐུས་ན་ཕམ་པ་འབྱུང་བར་
གསུངས་པ་ཡིན་ནོ། །འོད་ལྡན་ལས། འཇིག་རྟེན་ན་དུར་ཁྲོད་པའི་རྫས་ཐ་ཆད་ཡིན་པས་
མངོན་པར་ཞེན་པ་ཤིན་ཏུ་ཞན་པའི་ཕྱིར་དམན་པ་སྦོམ་པོར་འགྱུར་ཞེས་བཤད་པ་ལ།
མཚོ་སྣ་པའི་འདུལ་ཊཱིཀ་ཉི་མའི་འོད་ཟེར་ལས། བླ་མ་རྣམས་ནི་འོད་ལྡན་གྱི་རྗེས་སུ་
འབྲང་ཡང་། ཁོ་བོ་ནི་མདོ་རྩ་བའི་རང་འགྲེལ་དང་ཁྲི་ཀའི་རྗེས་སུ་འབྲང་སྟེ། དུར་ཁྲོད་
ནས་བྱུང་བའི་རྫས་ཡིན་པར་ཤེས་བཞིན་དུ་རིན་གསེར་མང་དུ་འཇལ་བ་མཐོང་བས་ན།
འདི་བརྐུས་ན་དངོས་པོ་དམན་པའི་ཆ་ནས་ཕམ་པ་མི་བསྐྱེད་པར་འཆད་པ་དེ་མི་རིགས་
སོ་སྙམ་མོ་ཞེས་གསུངས་པ་བཞིན་དེང་སང་ཡང་སྐྱེ་བོ་ལ་ལས་དུར་ཁྲོད་ཀྱི་རྫས་ལ་

མངོན་ཞེན་དམ་པོས་བཅིངས་ནས་ཕུགས་ཀྱི་རྒྱུ་ནོམ་བྱེད་པ་ཡང་མཐོང་བའི་ཕྱིར། དོན་
ལ་དབང་བའི་བདག་པོས་ཡོངས་སུ་བཟུང་བའི་དུར་ཁྲོད་ཀྱི་རྫས་རིན་ཐང་ཚང་བ་
བརྐུས་ན་ཕམ་པ་འབྱུང་ངོ༌། །ཆུད་གཟན་པའི་སྦོམ་པོ་སྔར་བསྟན་མོད་ཀྱི་འོན་ཀྱང་
འདིར་གསང་སྔགས་ཀྱིས་ཆུད་གཟོན་པ་བསྟན་པའི་ཕྱིར། ལ་ཕུག་ལ་སོགས་པ་རྩ་བའི་
ལྡུམ་ཞིང་དང་དེ་བཞིན་དུ་སྡོང་བུ་དང་ལོ་མ་དང་མེ་ཏོག་དང་འབྲས་བུའི་ཀུན་དགཾའ་རུ་
བ་སྟེ་ལྡུམ་ར་ལ་སོགས་པ་གསང་སྔགས་བཏབ་པ་དག་གིས་སྐམ་པར་བྱེད་པ་ལ་སྦོམ་
པོའོ། །སེར་བ་ཕབ་པ་སོགས་ཀྱི་སྒོ་ནས་འཇོམས་པར་བྱེད་ན་ཡང་སྦོམ་པོའོ། །དགེ་སློང་
གིས་རྩྭ་ལ་སོགས་པའི་ཆས་ཀྱིས་བརྗོད་པའམ་འདྲིད་པས་རྟ་འདི་བཀྲི་བ་སྟེ་ཁྲིད་ནས་
བརྐུ་བར་བྱའོ་སྙམ་པ་དང་། ཞོན་ཏེ་རྟ་འདི་བརྐུ་བར་བྱའོ་སྙམ་ནས་མྱུར་དུ་གོམ་པ་
འདོར་བ་ལ་སོགས་པ་ལུས་འགྱུར་བ་ན་རྟ་ལ་མ་རིག་ཀྱང་སྦོམ་པོའོ། །གྲུ་འདིར་ཞུགས་
ཏེ་གྲུ་འདི་བརྐུ་བར་བྱའོ་སྙམ་ནས་ལུས་འགྱུར་བར་བྱེད་པ་ལ་ཡང་ངོ་སྟེ་སྦོམ་པོའོ། ། །
རྟའམ་གྲུ་འདི་ལས་རྟའི་ཁལ་ལམ་གྲུའི་རྫས་འདི་ལྟར་བརྐུའོ་སྙམ་ནས་ལུས་འགྱུར་བར་
བྱེད་པ་ཡང་ངོ་སྟེ་སྦོམ་པོའོ། །བརྐུ་བྱའི་རྫས་ལ་མ་རེག་ཀྱང་དེ་ལྟར་སྦོམ་པོ་འབྱུང་བ་ནི་
ཐོབ་པར་ངེས་པས་མངོན་པར་སྤྲོ་བས་ལུས་འགྱུར་བར་བྱེད་པའི་དབང་དུ་བྱས་སོ། །རང་
དང་ནོར་གཅིག་པ་མ་ཡིན་པའི་ཕ་མ་དང་། ཕུ་ནུ་དང༌། བུ་སྲིང་དང་། མཁན་པོ་དང་
སློབ་དཔོན་དང་མཆོད་རྟེན་དང་། རང་ཉིད་ཁོངས་སུ་མ་གཏོགས་པའི་དགེ་འདུན་ལ་
སོགས་པ་ལ་བསམ་པ་ཐག་པ་ནས་བསྔོས་པ་ཉིད་ཀྱི་རྫས་ཤོ་གམ་གཞུལ་དགོས་པ་ཤོ་
གམ་མ་གཞལ་བར་ཤོ་གམ་གྱི་གནས་ནས་བཟླས་པ་སྦོམ་པོའོ། །འདི་ཡང་སྔར་གཞན་
གྱི་དོན་ཉིད་དུ་ན་ཡང་དངོས་གཞིའི་རྣམ་པའོ་ཞེས་སྨོས་པ་དེའི་སྤྲོས་པའི་ཡུལ་བསྟན་པའི་
ཕྱིར་རོ་ཞེས་ཊཱི་ཀ་ལས་སོ། །བརྙས་པ་དང་བསྐྱིས་པ་དག་མི་སྦྱིན་པར་ཐག་བཅད་པའི་
སེམས་བསྐྱེད་པ་སྦོམ་པོའོ། །འོ་ན་གོང་དུ་བརྙས་པ་དང་བསྐྱིས་པ་སོགས་བརྣོགས་ན་
བརྐུས་པར་བཤད་པ་དང་འདི་གཉིས་ཀྱི་ཁྱད་པར་གང་ཞེ་ན། གོང་མ་ནི་བདག་པོ་ལེན་

དུ་འོངས་པའི་ཚེ་བསྙོན་ནས་བརྣོགས་པ་ཡིན་ལ། འདི་ནི་མི་སྦྱིན་པར་སེམས་བསྐྱེད་པ་
ཙམ་མོ། །ཡོན་བདག་གིས་གཞན་དགེ་འདུན་གྱི་མཆོད་སྟོན་ལ་སོགས་པའི་དོན་དུ་རྫས་
དགེ་སློང་དག་གི་ལག་ཏུ་བྱིན་པ་དགེ་སློང་དག་གིས་རྫས་ཏེ་དགེ་འདུན་གྱི་མཆོད་སྟོན་ལ་
སོགས་པར་མ་སྤྱད་པར་དགེ་འདུན་ལ་བཅབས་ཏེ་བགོད་པ་ཡང་ངོ་སྟེ་སྦོམ་པོའོ། །འདི་
ལ་ཕམ་པ་མི་འབྱུང་བ་ནི། ཊཱི་ཀ་ལས། དགེ་འདུན་གྱིས་མ་ཚོར་བས་དེ་ལ་བདག་གིར་བྱ་
བའི་སེམས་མ་སྐྱེས་པའི་ཕྱིར་ཞེས་གསུངས་ཤིང་སྦྱིན་བདག་གིས་ཀྱང་བསམ་པས་བཏང་
བ་ཡིན་པས་སོ། །འོན་ཀྱང་འདི་ལ་རྣམ་སྨིན་ནི་ཤིན་ཏུ་ལྕི་སྟེ། ཡོན་བདག་གིས་དགེ་
འདུན་པ་ལ་ཕུལ་བའི་རྫས་དེ་དགེ་འདུན་པ་ལ་མ་ཕུལ་བར་རང་གིས་ལོངས་སྤྱད་ན་ཕམ་
པ་ལས་ལྷག་པའི་ལས་སྟོབས་ལྡན་དུ་འགྱུར་ཚུལ་འདུལ་ལུང་གི་གཏམ་རྒྱུད་ལ་བལྟས་
པས་ཤེས་ཤིང་། ལུང་གཅིག་འཕྲོས་ལས་ཀྱང་། མ་བྱིན་པར་ལེན་པ་ལས་བྱུང་བའི་ཁ་ན་
མ་ཐོ་བ་ཐམས་ཅད་ཀྱི་ནང་ན་གང་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་མངའ་
བ་ལས་བརྐུས་པ་གང་ཡིན་པ་དེ་གཅིག་པུ་ཉེས་པ་ཆེའོ། །ཞེས་གསུངས་སོ། །འོ་ན་སྦོམ་
དགའ་མོས་ཕྲེང་ལྡན་མ་ལ་ཁོ་མོ་ཅག་ལ་འཛག་སྣོད་གནང་ན་ཁོ་མོ་ཅག་ལ་མི་བདོག་གི་
སྦྱིན་པའི་རིགས་སོ། །ཞེས་སྨྲས་པས། ཕྲེང་ལྡན་མས་གོས་སྐྱོམ་གང་དགེ་སློང་མ་ཐམས་
ཅད་ལ་དམིགས་ནས་བསྐུར་བས། སྦོམ་དགའ་མོས་བདག་གིར་བྱས་པ་ལ་ལྟུང་བྱེད་དུ་
གསུངས་པ་ཅི་ཞེ་ན། སྦོམ་དགའ་མོས་རང་དོན་དུ་ཁོ་མོ་ཅག་ལ་གནང་ངོ་ཞེས་ནན་གྱིས་
བསླངས་པ་ལ་ཕྲེང་ལྡན་མས་སྤྱིའི་ཆེད་དུ་སློང་བར་གོ་ནས་བྱིན་པ་དེ། སྦོམ་དགའ་མོས་
བདག་གིས་རྙེད་དོ་སྙམ་པའི་རྟོག་པའི་དབང་གིས་རྐུ་སེམས་མ་བྱུང་བས་ཕམ་པར་མ་
བཞག་པ་ཡིན་ནོ། །འོན་ཀྱང་ཁོ་མོ་ཅག་ལ་ཞེས་གཞན་གྱི་ཤན་དང་བཅས་པར་བསླངས་
ཤིང་གཞན་དང་བཅས་པ་ལ་བྱིན་པས་གཞན་དབང་བའི་ཆ་ཡོད་པས་ལྟུང་བྱེད་དུ་
བཅས་པ་ཡིན་ནོ། །དངོས་པོ་གང་བདག་པོ་སུས་ཀྱང་ཡོངས་སུ་མ་བཟུང་བ་བདག་པོ་
མེད་པ་ལ་མི་གཞན་གྱིས་ཡོངས་སུ་བཟུང་བར་འདུ་ཤེས་འཁྲུལ་ཏོ་བརྐུས་པ་སྦོམ་པོའོ། །

ཟན་དྲོན་ཏེ་རྩམ་པ་བརྫིས་པའི་ཟན་ཚ་པོ་དང་འབྲས་ཆན་དང་ཕྱེ་དང་ཉ་ཤ་དང་ཤ་རློན་
པ་དང་ཤ་སྐམ་དང་ཁུར་བ་སྟེ་གོ་རེ་ལ་སོགས་པའི་བསོད་སྙོམས་དབང་བའི་གཞི་མེད་
པ་མི་དབང་བ་ནོད་ཅིང་ལེན་པ་སྦོམ་པོའོ། །དེ་ལྟར་འདུལ་བྱེད་ལས། དགེ་སློང་གིས་
བསོད་སྙོམས་འབྲས་ཆན་ཞིག་མི་དབང་བར་བླངས་པ་དང་། བཅོམ་ལྡན་འདས་ཀྱིས་
བཀའ་བསྩལ་པ། ཕས་ཕམ་པའི་ཉེས་པ་མེད་དེ། ཉེས་པ་སྦོམ་པོར་འགྱུར་རོ། །བསོད་
སྙོམས་འབྲས་ཆན་ལ་ཇི་ལྟ་བ་བཞིན་དུ་བསོད་སྙོམས་ཕྱེ་དང་ཞེས་སོགས་གསུངས་སོ། །
འདི་ལ་ཕམ་པ་མི་འབྱུང་བའི་རྒྱུ་མཚན་ནི། འོད་ལྡན་ལས། ཅིའི་ཕྱིར་མཐར་མི་འགྱུར་ཞེ་
ན། ཁ་ཟས་ལ་མངོན་པར་ཞེན་པའི་བསམ་པ་ཞན་པའི་ཕྱིར་ཉེས་པ་སྦོམ་པོ་ཁོ་ནར་
མངོན་གྱི། རིན་ཐང་མ་ཚང་བའི་ཕྱིར་ནི་མ་ཡིན་ཏེ། རིན་ཐང་བརྩི་བར་བྱའོ་ཞེས་མ་
གསུངས་པའི་ཕྱིར་ཞེས་བཤད་དོ། །དེ་ལ་མཚོ་སྣ་པས། འོ་ན་མུ་གེའི་ཚེ་ན་ཟན་དྲོན་དང་
འབྲས་ཆན་དང་ཕྱེ་ཁལ་བརྒྱ་བརྐུས་ཀྱང་ཕམ་པ་མི་བསྐྱེད་པར་ཐལ་བར་འགྱུར་ཏེ་ཧ་
ཅང་ཐལ་ཆེས་སོ། །དེས་ན་སྐབས་འདིར་སྦོམ་པོར་གསུངས་པ་ནི་མི་དབང་བའི་བསོད་
སྙོམས་ཉུང་ཤས་ལེན་པ་དེ་རིན་ཐང་མ་ཚང་བའི་དབང་དུ་བྱས་ནས་ལུང་ལས་སྦོམ་པོར་
གསུངས་སོ་ཞེས་རིགས་སོ་ཞེས་གསུངས་པ་དེ་དོན་ལ་གནས་ཏེ། ཟས་གཞན་མ་ཟད་ཆུ་
རྐུ་ན་ཡང་ཕམ་པ་འབྱུང་བར་གསུངས་པའི་ཕྱིར་ཏེ། ལུང་ལས། བཙུན་པ་དགེ་སློང་གིས་
འབབ་ཆུ་བཀུམ་སྟེ། ཆབ་རྐུ་ན་ལྟུང་བ་ཅིར་འགྱུར། ཆུའི་ཕུང་པོ་དང་པོ་ནས་བཟུང་སྟེ་ཐ་
མའི་བར་གྱི་ཆུའི་རིན་ཐང་བརྩི་བར་བྱ་སྟེ་དངོས་པོ་ཚང་ན་ནི་མཐར་འགྱུར་རོ། །མ་ཚང་
ན་ནི་ཉེས་པ་སྦོམ་པོར་འགྱུར་རོ། །ཞེས་གསུངས་པའི་ཕྱིར་རོ། །རྙེད་པ་བགོད་པ་ན།
གང་ཟག་གཞན་གྱིས་དགེ་སློང་རང་གི་སྐལ་བའམ་མཁན་པོ་ལྟ་བུ་གཞན་གྱི་སྐལ་བ་
བླངས་ཟིན་པ་ལ་བླངས་ཟིན་པར་རྒྱུས་མི་ཤེས་པས་སླར་ཡང་རང་གིས་རང་གི་སྐལ་
བའམ་གཞན་མཁན་པོ་ལྟ་བུའི་སྐལ་བ་ལེན་པ་ནི་ལེན་པ་དེ་ཉེས་མེད་ཀྱི་གཞི་ཡོད་པ་སྟེ་
ཉེས་མེད་ཀྱི་གཞི་མེད་པ་ཉིད་མ་ཡིན་ནོ། །དེས་ནི་རང་དོན་དུ་ལེན་པ་ལ་ཉེས་མེད་དང༌།

གཞན་དོན་དུ་ལེན་པ་ལ་ཉེས་མེད་དེ་ཉེས་མེད་གཉིས་བསྟན་ཏོ། །འགྲེལ་ཆུང་ལས།
སླར་ཕུལ་ན་ཉེས་མེད་དོ། །ཞེས་སོ། །ཁྱེད་ཀྱིས་ཁོ་བོའི་སྐལ་བ་ལོངས་ཤིག་ཅེས་མ་
བཅོལ་བས་གཞན་ཞིག་གིས་མི་དབང་བའི་སྐལ་བ་བླངས་ནས་གང་གི་ཆེད་དུ་བླངས་པ་
ལ་གཏད་ན་གཏད་ཡུལ་དེ་ལ་ཉེས་མེད་ཀྱི་གཞི་མེད་པ་ཉིད་མ་ཡིན་ནོ་སྟེ་ཉེས་པ་མེད་དོ། །
དེ་ཡང་རང་གིས་མ་བླངས་བའི་ཕྱིར་དང་། གཞན་ལ་མ་བཅོལ་བའི་ཕྱིར་རོ། །བཤད་
ཚུལ་གཞན་ཡང་ཊི་ཀ་ལས། གཞན་དག་ནི་མདོ་འདིའི་དོན་འདི་སྐད་གཞན་དུ་རྗོད་དེ།
མ་བཅོལ་བར་དགེ་སློང་གིས་གཞན་གྱི་དོན་དུ་མི་དབང་བ་གང་ཡིན་པ་དེ་ལ་དབང་བའི་
བློས་བླངས་ན(ལེན་པ་པོ་)དེ་ལ་གཞི་མེད་པ་ཉིད་མ་ཡིན་པར་ཤེས་པར་བྱའོ་ཞེས་ཟེར་རོ། །
དེ་ལྟར་ཡང་གཞུང་སྣང་སྟེ་ཞེས་ལུང་དྲངས་པར་བྱས་སོ། །དགེ་སློང་སྦྱིན་བདག་གིས་
མགྲོན་དུ་མ་བོས་པར་སྦྱིན་བདག་གི་ཟན་ཟ་ན་ཉེས་བྱས་སོ། །ཊཱི་ཀ་ལས། མགྲོན་དུ་མ་
བོས་པའི་རྙེད་པ་ནི་རྣམ་པ་གཉིས་ཏེ། བརྒྱ་ལ་བདག་པོས་ངོ་ཤེས་ཏེ་འདི་བདག་གིས་
མགྲོན་དུ་ནི་མ་བོས་མོད་ཀྱི། འོན་ཀྱང་སྦྱིན་ནོ་སྙམ་པ་དང༌། མི་ཤེས་པར་སྦྱིན་པར་བྱེད་
པ་སྟེ། འདི་ལྟར་ཕྱོགས་དེ་གཉིས་ཀ་ལ་ཉེས་བྱས་ཉིད་དེ། དེ་ཡང་ཡ་རབས་ཀྱི་ཚུལ་མ་
ཡིན་པའི་ཕྱིར་རོ། །མ་བྱིན་པ་མ་ཡིན་པའི་ཕྱིར་དང་། རྐུ་སེམས་ཉིད་མེད་པའི་ཕྱིར་ཕམ་
པར་མི་འགྱུར་ལ་སྦོམ་པོར་ཡང་མི་འགྱུར་རོ། །ཞེས་དང་། གལ་ཏེ་ཡོན་ཟུང་ལ་སོགས་པ་
ཐོབ་ཏུ་ཟིན་ཀྱང་ཉེས་བྱས་ཁོ་ན་སྟེ། དམ་པའི་སྤྱོད་པ་མ་ཡིན་པའི་ཕྱིར་རོ། །ཞེས་
གསུངས་སོ། །འགྲེལ་ཆུང་ལས་ཀྱང་། ཡོན་བདག་གི་མིག་སྔ་ན་ཟ་ཞིང་མི་སྦྱིན་པའི་
སེམས་མེད་པས་ཕམ་པར་མི་འགྱུར། ཞེས་སོ། །འོན་ཀྱང་བདག་པོས་མ་བོས་ཤིང་མ་
བྱིན་པར་ཐུག་ཐུབ་ཏུ་ཟན་ཟོས་ན་རིན་ཐང་ཚང་ན་ཕམ་པ་འབྱུང་ངོ༌། །རྫས་ལ་ནོམ་པའི་
སྔ་རོལ་ཀྱི་རྐུ་བའི་ཆེད་དུ་འགྲོ་བ་ལ་ཡང་ངོ་སྟེ་ཉེས་བྱས་སོ། །ཊི་ཀ་ལས། འོ་ན་མདོ་འདི་
བརྩམ་པར་བྱ་མི་དགོས་ཏེ། སྦྱོར་བའི་སྦྱོར་བ་ཉིད་དོ་ཞེས་བྱ་བས་འདི་རྟོགས་པའི་ཕྱིར་
རོ་ཞེ་ན། བདེན་མོད་ཀྱི་འོན་ཀྱང་མདོ་འོག་མའི་ཡུལ་བསྟན་པའི་ཕྱིར་འདི་བརྩམས་ཏེ།

གལ་ཏེ་མདོ་འདི་མ་བྱས་སུ་ཟིན་ན་དེའི་ཚེ་མདོ་འོག་མ་ཉིད་གང་ལས་ཐ་དད་པ་ཉིད་མ་
ཡིན་པ་མི་ཤེས་པར་འགྱུར་རོ་ཞེས་མདོ་འདི་མ་བརྩམས་ན་མདོ་འོག་མ། དེ་ལས་གྲོས་
བྱེད་པ་ཐ་དད་པ་ཉིད་མ་ཡིན་ནོ་ཞེས་ཐ་དད་པ་མ་ཡིན་པར་གསུངས་པ་གང་ལས་ཐ་དད་
པ་ཉིད་མ་ཡིན་པར་མི་ཤེས་པར་འགྱུར་བས་མདོ་འདི་བརྩམས་པ་ཡིན་པར་གསུངས་སོ། །
རྐུ་བའི་ཆེད་དུ་འགྲོ་བ་དེ་ལས་རྐུ་བའི་གྲོས་བྱེད་པ་ཉེས་བྱས་ཐ་དད་པ་ཉིད་མ་ཡིན་ནོ། །
དེ་ལྟར་ཊི་ཀ་ལས། གྲོས་བྱེད་པ་ནས་བརྩམས་ཏེ། ནོམ་པར་བྱེད་པའི་སྔ་རོལ་ཚུན་ཆད་
ལ་ཉེས་བྱས་གཅིག་ཁོ་ནར་རིག་པར་བྱའོ་ཞེས་གསུངས་སོ། །དེ་ནི་གྲོས་བྱེད་པ་ནས་
བཟུང་སྟེ་ནོམ་པར་བྱེད་པའི་བར་ཀུན་སློང་གཅིག་གིས་འཕངས་པའི་སྦྱོར་བའི་སྦྱོར་བ་
རྒྱུན་གཅིག་པ་ལ་ཉེས་བྱས་གཅིག་འབྱུང་བའི་དོན་ཡིན་གྱི། གལ་ཏེ་ཀུན་སློང་ལོག་ན་
ལྡོག་མཚམས་རེ་རེའི་མཐར་ཉེས་བྱས་ཐ་དད་པ་རེ་རེར་འགྱུར་རོ། །གཉིས་པ་བསླབ་བྱ་
ནི། ཀུན་ཏུ་བཟུང་བ་མ་ཡིན་ནམ་ཞེས་ལེགས་པར་སོ་སོར་བརྟགས་པར་བྱས་ཏེ་བླང་
བར་བྱའོ། །ལུས་བསྙལ་བར་མི་བྱའོ། །ཚང་གཞིག་པར་མི་བྱའོ། །མ་གནས་པ་དེར་
ཆོས་གོས་ཀྱི་ཆ་མི་བླང་ངོ་། །ཆོམ་རྐུན་པ་ལས་སྦྱིན་བདག་གི་སེམས་ཀྱིས་ལེན་པ་ལ་
ཉེས་པ་མེད་དོ། །འོང་བ་ཞུ་ཐབས་ཅན་གྱི་ཆོམ་རྐུན་པར་མ་གྲགས་པ་ལས་བླང་བར་མི་
བྱའོ། །དེ་ལས་བླངས་པ་མཚོན་གྱིས་བཅད་པ་དང་ཁ་དོག་ངན་པར་བྱས་ཏེ་བཅང་བར་
བྱའོ། །དེ་ལྟར་བྱས་ཀྱང་སློང་ན་སྦྱིན་ནོ། །གནད་ལ་བསྒྲེ་བར་མི་བྱའོ། །ཞེས་གསུངས་ཏེ།
ཕྱག་དར་ཁྲོད་ལ་སོགས་པ་དག་དགེ་སློང་གིས་ལེན་ན་འདི་བདག་པོ་གཞན་གྱིས་ཀུན་ཏུ་
བཟུང་བ་མ་ཡིན་ནམ་ཞེས་བདག་པོ་ཡོད་དམ་མེད་ཞིབ་ཏུ་ལེགས་པར་སོ་སོར་བརྟགསཾ་
པར་བྱས་ཏེ་བདག་པོ་མེད་པར་ངེས་པར་གྱུར་ན་བླང་བར་བྱའོ། །དེ་ལྟར་བྱས་ན་རང་
ཡང་འགྱོད་པ་མི་སྐྱེ་ལ། གཞན་གྱི་ཚིག་གི་སྐབས་ཀྱང་མེད་པར་འགྱུར་རོ། །བུ་ལོན་
ཆགས་པ་མ་སྦྱིན་པ་ལ་སོགས་པའི་ཚེ་དགེ་སློང་གིས་རང་གི་ལུས་བསྐྱེལ་ཞིང་བསྙལ་
བར་མི་བྱའོ། །འདི་ནི་དགེ་སློང་ཞིག་གིས་ཞིང་རྨོ་བའི་མདུན་དུ་བདག་ཉིད་བསྐྱེལ་ཏེ་

ཉལ་བ་ལས་བཅས་སོ། །དགེ་སློང་གིས་བྱེའུ་དང་ཕུག་རོན་ལ་སོགས་པའི་ཚང་གཞིག་
པར་མི་བྱའོ། །དེ་ཡང་དགེ་སློང་གི་གནས་སུ་ནི་སྒོ་ང་ཡོད་པའི་ཚང་གཞིག་པར་མི་བྱའོ། །
སྒོ་ང་མེད་པ་རྣམས་ནི་གཞིག་པར་བྱའོ། །དགེ་སློང་གི་གནས་ལས་གཞན་དུ་ནི་སྒོ་ང་ཡོད་
མེད་གཉིས་ཀ་གཞིག་པར་མི་བྱའོ་ཞེས་དེ་དག་ཊཱི་ཀས་དངོས་དང་ཤུགས་ཀྱི་སྒོ་ནས་
བསྟན་ཏོ། །དགེ་སློང་གིས་དབྱར་མ་གནས་པ་ཉིད་ཀྱི་གཙུག་ལག་ཁང་དེར་དབྱར་གྱི་
རྙེད་པའི་ཆོས་གོས་ཀྱི་སྐལ་བའི་ཆུ་མི་བླང་ངོ༌། །རྐུ་སེམས་མེད་ན་བསླབ་བྱའི་ཉེས་བྱས་
སོ། །རྐུ་སེམས་ཡོད་ན་ཕམ་པ་འབྱུང་བར་འགྲེལ་ཆུང་ལས་གསུངས་སོ། །ཊི་ཀ་ལས།
འདིར་དབྱར་གྱི་ཞེས་སྨོས་པ་ནི་མཚོན་པ་སྟེ། གཞན་དུ་ཡང་རྙེད་པ་མི་དབང་བ་བླང་བ་
དགག་པ་དེ་བཞིན་ནོ། །ཞེས་སོ། །ཆོམ་རྐུན་པར་གྲགས་པ་ལས་རྫས་ལེན་ན་འདི་ནི་
སྦྱིན་བདག་གིའོ་སྙམ་པའི་སེམས་ཀྱིས་ལེན་པ་ལ་ཉེས་པ་མེད་དོ། །དེ་ཡང་རྫས་འདིའི་
བདག་པོ་ནི་འདི་ཉིད་ཡིན་ནོ་ཞེས་བྱ་བའི་དབང་དུ་བྱས་པའི་ཕྱིར་རོ་ཞེས་ཊཱི་ཀ་ལས་སོ། །
གང་ཟག་གང་ལས་ཆོས་གོས་ལ་སོགས་པའི་རྫས་འོང་བའམ་འབྱུང་བ་རྐུ་ཐབས་ཅན་གྱི་
ཆོམ་རྐུན་པར་ཞེས་པ་ནི་ལུང་གི་ཚིག་གོ །དེ་ཉིད་གསལ་བར་བཤད་པའི་ཕྱིར་མ་གྲགས་
པ་ཞེས་སློབ་དཔོན་གྱིས་འདིར་སྨོས་ཏེ་ཆོམ་རྐུན་པར་མ་གྲགས་པ་དེ་ལས་ཆོས་གོས་ལ་
སོགས་པ་ཅུང་ཟད་ཀྱང་བླང་བར་མི་བྱའོ། །འཇིག་རྟེན་ན་གྲགས་པར་གྱུར་པ་དེ་ལས་
བླང་བར་བྱའོ། །ཆོམ་རྐུན་པར་གྲགས་པ་དེ་ལས་བླངས་པ་དག་མཚོན་གྱིས་ཁོ་ཚར་ཕུན་
ཚར་ལ་སོགས་པ་བཅད་པ་དང་ཁ་བསྒྱུར་བ་ལ་སོགས་པས་ཁ་དོག་ངན་པར་བྱས་ཏེ་
བསྲེལ་ཅིང་བཅང་བར་བྱའོ། །མཚོན་གྱིས་བཅད་པ་ལ་སོགས་པ་དེ་ལྟར་བྱས་ཀྱང་སྔོན་
གྱི་བདག་པོ་ན་རེ། འདི་བདག་གི་རྫས་ཆོམ་རྐུན་པར་གྲགས་པས་ཁྱེར་བ་ཡིན་པས་
བདག་ལ་བྱིན་ཅིག་ཅེས་སློང་ན་སྦྱིན་ནོ། །མ་སྦྱིན་ན་ཉེས་བྱས་སོ། །ཡོན་པོ་དང་ཀྱ་ཀྱུའི་
རྣམ་པས་གནོད་པ་བྱེད་པས་གནད་ལུ་བསྒྲེ་བར་མི་བྱའོ། །འདི་ནི་ཀུན་དགའ་བོའི་ལྷན་
ཅིག་སྤྱོད་པ་ཚེ་དང་ལྡན་པ་སྤོང་བྱེད་ཅེས་བྱ་བ་ཡོད་པ་དེ། ཁྱིམ་བདག་ཞིག་ནད་ཀྱིས་

ཐེབས་ནས་ནད་འདྲིར་སོང་བ་དང༌། ཁྱིམ་བདག་དེས་དེ་ལ་ནོར་བྱིན་ཏོ། །ཁྱིམ་བདག་དེ་
ལ་བུ་གཉིས་ཡོད་ཅིང་། དེ་གཉིས་ཀྱིས་ཅི་ཡང་མ་ཐོབ་པས་ཀུན་དགའ་བོ་ལ་དེའི་ཚུལ་
སྨྲས་པ་དང་། ཀུན་དགའ་བོས་སྤོང་བ་པོ་ལ་ཆད་པས་བཅད་དོ། །སྤོང་བ་པོ་སྔོན་སློབ་མ་
ལས་རབ་ཏུ་བྱུང་བ་ཞིག་ཡིན་པས་སློབ་མ་ལྔ་བརྒྱ་ཙམ་ལ་འདི་སྐད་བསྙད་དོ། །ཁྱེད་
རྣམས་ཀྱིས་ཁྱེའུ་དང་བུ་མོ་དག་ཁྲིད་དེ་མཁན་པོའི་དྲུང་དུ་སོང་དང་། ཆོས་འཆད་པར་
འགྱུར་གྱི། ཆོས་བཤད་ཟིན་པའི་ཚེ་ཁྱེའུ་དང་བུ་མོ་རྣམས་བོར་ལ་དེངས་ཤིག་དང་
། དེ་
དག་ངུས་པ་ན། འདི་རྣམས་ཁྲིད་ལ་སོང་ཞིག་ཟེར་ན། འོ་ན་སྤོང་བ་པོ་ལ་ཡང་བཟོད་པར་
མཛད་དམ་ཞེས་སྨོས་ཤིག་ཅེས་སྨྲས་ཤིང་། དེ་དག་གིས་ཀྱང་ཇི་ལྟར་བསྒོ་བ་བཞིན་
གནད་ལ་བསྒྲེ་བ་ལས་འདི་བཅས་སོ། །གནད་ལ་བསྒྲེ་བ་འདི་གཞན་རྣམས་ལ་ཡང་སྦྱར་
བར་བྱ་སྟེ། ཊཱི་ཀ་ལས། དེ་ཐམས་ཅད་དུ་སྦྱར་བར་བྱ་བ་ཡིན་པར་སྣང་བས་ཐམས་ཅད་
ཀྱི་དབང་དུ་བྱས་སོ། །མ་བྱིན་པར་ལེན་པ་ལ་ཡང་འདི་སྦྱར་བ་ཡོད་དེ། གནད་ལ་བསྒྲེ་
བས་གཏོང་བ་དང༌། སྦྱིན་དུ་འཇུག་པ་ན་བརྐུས་པར་འགྱུར་བའོ། །ཞེས་གསུངས་པའི་
ཕྱིར་རོ། །གསུམ་པ་ལྟུང་མེད་ནི། གསང་སྔགས་དག་གིས་གཏོང་བ་ལ་ཉེས་པ་མེད་དོ། །
བྱི་བས་ཁྱེར་བ་དག་བདག་པོས་བླངས་པ་ལ་ཡང་ངོ་། །དགེ་སློང་གཞན་གྱི་རྫས་ལ་དེའི་
རྫས་སུ་ན་ཡང་ངོ་། །རྔོན་པ་དག་གིས་མངོན་པར་གཙེས་པར་གྱུར་པའི་རི་དྭགས་གནས་
ཁང་དུ་ཞུགས་པ་བླངས་པ་ལ་ཡང་ངོ་། །དེ་ཤི་ན་དེ་དག་ལ་སྦྱིན་པར་བྱ་བ་ཉིད་དོ། །ཞེས་
གསུངས་ཏེ། རྫུ་འཕྲུལ་འདྲ་བའི་ཡིད་རྣམ་པར་དག་པས་གསང་སྔགས་བཟླས་པ་དག་
གིས་གཞན་གྱིས་ཕྲོགས་པའི་རྫས་གཏོང་བ་ལ་ཉེས་པ་མེད་དོ། །འགྲེལ་ཆུང་ལས།
བདག་གི་རྫས་གཞན་གྱིས་བརྐུས་ནས་ཆོས་བཤད་དེ་བླངས་ཀྱང་མི་སྟེར་ན། སྔགས་
བྱས་ཏེ་སེམས་བསྒྱུར་ལ། བདག་ལ་སྦྱིན་དུ་བཅུག་པ་ནི་ཉེས་མེད་དོ། །ཞེས་སོ། །དགེ་
སློང་གི་རྫས་བྱི་བས་ཁྱེར་བ་དག་བདག་པོས་འདི་ནི་བདག་གི་ཡིན་ནོ་སྙམ་པའི་བསམ་
པས་བྱི་ཁུང་ནས་བླངས་པ་ལ་ཡང་ངོ་སྟེ་བྱི་བ་ལ་ཕྲོགས་པའི་ཉེས་པ་མེད་དོ། །དེ་བཞིན་

དུ་ཁྱི་དང་བྱ་ལ་སོགས་པ་ལ་ཕྲོགས་ཀྱང་ཉེས་མེད་ཅེས་འགྲེལ་ཆུང་ལས་གསུངས་སོ། །།
དགེ་སློང་གཞན་གྱི་རྫས་བྱི་བས་ཁྱེར་བ་ལ་དགེ་སློང་གཞན་གྱིས་དགེ་སློང་གཞན་དེའི་
རྫས་སུ་ལེན་པར་བྱེད་ན་ཡང་ངོ་སྟེ་བྱི་བ་ལ་ཕྲོགས་པའི་ཉེས་པ་མེད་དོ། །རྔོན་པ་དག་
གིས་མངོན་པར་གཙེས་པར་གྱུར་པའི་རི་དྭགས་རྨས་ཏེ་དགེ་སློང་གི་གནས་ཁང་དུ་
ཞུགས་པ་བཟུང་ཞིང་བླངས་པ་ལ་ཡང་ངོ་སྟེ་ཉེས་པ་མེད་དོ། །ཡོངས་སུ་བསྐྱབ་པའི་
བསམ་པ་ཙམ་གྱིས་བཟུང་བའི་ཕྱིར་རོ། །རི་དྭགས་དེ་ཤི་ན་རྔོན་པ་དེ་དག་ལ་ཤ་སྦྱིན་
པར་བྱ་བ་ཉིད་དོ། །རང་གིས་བླང་བར་མི་བྱ་ལ་གཞན་ལ་སྦྱིན་པར་མི་བྱ་བ་ཉིད་དོ། ། །
འགྲེལ་ཆུང་ལས། ཤ་བདག་རིང་ཞིག་ཏུ་མ་འོངས་ན་ཡང་བདག་ཅག་གིས་ཤ་བརྐུས་
ཤིང་མ་ཟོས་པར་ཤེས་པར་བྱ་བའི་ཕྱིར་རུལ་རུལ་དུ་ཀེང་རུས་མངོན་པར་བཞག ཅེས་
གསུངས་སོ། །མ་བྱིན་པར་ལེན་པའི་ཕམ་པར་འགྱུར་བ་འདུལ་བྱེད་ཀྱི་སྐབས་སོ། །མུ་
བྱིན་པར་ལེན་པའི་ཕམ་པར་འགྱུར་བ་རྫོགས་སོ།། །།
གསུམ་པ་གཞན་གྱི་སྲོག་ལ་གནོད་པའི་ཕམ་པ་ལ་བཞི། རྣམ་འབྱེད་དང་། ཕྲན་ཚེགས་
དང༌། ཞུ་བ་དང་། འདུལ་བྱེད་ཀྱི་སྐབས་ནས་འབྱུང་བའོ། །དང་པོ་ལ་གསུམ། བྱུང་བ་
དང་འབྲེལ་བའི་བསླབ་བྱ། ལྟུང་བ་རྣམ་གཞག བཅས་པ་དང་འབྲེལ་བའི་བསླབ་བྱའོ། །
དང་པོ་ལ་གསུམ་ལས་ནད་པ་དང་འབྲེལ་བའི་བསླབ་བྱ་ནི། ནད་པ་ལ་འཆི་བའི་སེམས་
པ་དང་རྗེས་སུ་མཐུན་པའི་ཉེ་བར་བསྒྲུབ་པར་མི་བྱའོ། །མི་ཤེས་པ་ལ་འཆི་བའི་དགྲ་བོ་
མ་སྨྲས་པར་དེའི་ནད་གཡོག་ཏུ་མི་གཞག་གོ །གནས་ཡོད་ན་མི་གཞག་གོ །འཆི་བའི་
འཚོག་ཆས་མི་གཞག་གོ །དེ་འཆི་བའི་ཕྱིར་རྗེས་སུ་བསྒྲུབ་པ་ལས་ནད་གཡོག་གིས་
བཟློག་པར་བྱའོ། །ཞེས་གསུངས་ཏེ། ནད་པ་སྨོས་པ་ནི་མཚོན་པ་སྟེ་མི་ན་བ་ལ་ཡང་འཆི་
བར་འདོད་པའི་སེམས་པ་དང་རྗེས་སུ་མཐུན་པའི་རྐྱེན་ཁྱོད་དུག་ཟོས་པ་ནི་བླའི་ཞེས་
བརྗོད་པ་ལྟ་བུའམ་ཁྱོད་ཤི་ན་ལྷར་སྐྱེ་བར་འགྱུར་རོ་ཞེས་ཆོས་བཤད་པ་ལྟ་བུ་ཉེ་བར་
བསྒྲུབ་པར་མི་བྱའོ། །བསྒྲུབས་པར་བྱས་ན་གསོད་སེམས་མེད་ན་བསླབ་བྱའི་ཉེས་བྱས་

དང༌། ཡོད་ན་དེའི་ཚེ་སྦོམ་པོར་འགྱུར་བར་ཊི་ཀ་ལས་གསུངས་སོ། །མཐར་ཐུག་གྲུབ་ན་
ཕམ་པ་ཡང་འབྱུང་ངོ༌། །ནད་གཡོག་མི་ཤེས་པ་གླེན་པ་ལ་ནད་པ་འཆི་བའི་དགྲ་བོ་སྟེ་མི་
འཆི་བའི་ཐབས་མ་སྨྲས་པར་ནད་པ་དེའི་ནད་གཡོག་ཏུ་མི་གཞུག་གོ །ནད་གཡོག་
མཁས་ཤིང་མཛངས་པ་གཞག་པའི་གནས་སམ་སྐབས་ཡོད་ན་ནད་གཡོག་མི་ཤེས་པ་ལ་
འཆི་བའི་དགྲ་བོ་སྨྲས་སུ་ཟིན་ཀྱང་ནད་གཡོག་ཏུ་མི་གཞུག་གོ །མཛངས་པ་གཞག་ཏུ་
ཡོད་པའི་ཕྱིར་རོ། །ནད་གཡོག་གིས་འཆི་བའི་འཚོག་ཆས་དུག་དང་མཚོན་དང་ཐག་པ་
ལ་སོགས་པ་ནད་པའི་དྲུང་དུ་མི་གཞུག་གོ །ནད་པ་དེ་རང་ཉིད་འཆི་བའི་ཕྱིར་རྗེས་སུ་
བསྒྲུབ་པ་དུག་ཟ་བ་དང་ཐག་པས་འཆིང་བར་རྩོམ་པ་སོགས་ལས་ནད་གཡོག་གིས་
བཟློག་པར་བྱའོ། །མི་བཟློག་པར་བཏང་སྙོམས་སུ་འཇོག་ན་ཉེས་བྱས་སོ། །གཉིས་པ་
རྫས་དང་འབྲེལ་བའི་བསླབ་བྱ་ནི། རྫས་ཀྱི་ཕྱིར་གཞན་འཆི་བར་འདོད་པར་མི་བྱའོ། །
ཞེས་གསུངས་ཏེ། གཞན་ཤི་ན་དེའི་ནོར་རྫས་བདག་གིས་འཐོབ་འོང་སྙམ་ནས་ལྷུང་
བཟེད་དང་ཆོས་གོས་ལ་སོགས་པའི་རྫས་ཀྱི་ཕྱིར་གཞན་འཆི་བར་འདོད་པར་མི་བྱ་སྟེ་
འཆི་བར་མངོན་པར་དགའ་བར་མི་བྱའོ། །འཆི་བར་འདོད་པའི་སེམས་དེ་ལྟ་བུ་སྐྱེད་པར་
བྱེད་ན་འགལ་ཚབས་ཅན་དུ་འགྱུར་རོ་ཞེས་ལུང་རྣམ་འབྱེད་ལས་གསུངས་སོ། །གསུམ་
པ་བྱ་བ་མིན་པ་དང་འབྲེལ་བའི་བསླབ་བྱ་ནི། བྱ་བ་མ་ཡིན་པ་བྱེད་པ་ལ་སེམས་ཀྱིས་
རྗེས་སུ་ཡི་རང་བར་མི་བྱའོ། །ཞེས་གསུངས་ཏེ། རང་ངམ་གཞན་གྱིས་ད་ལྟར་དང་འདས་
པ་དང་མ་འོངས་པ་ན་བྱ་བ་མ་ཡིན་པ་ཅི་ཡང་རུང་བ་བྱེད་པ་མངལ་ན་གནས་པ་རླུགས་
པ་དང་མ་བྱིན་པ་ལེན་པོ་ལ་སོགས་པ་ལ་སེམས་ཀྱིས་རྗེས་སུ་ཡི་རང་བར་མི་བྱའོ། །ཊི་
ཀ་ལས། ལུས་དང་ངག་གི་འཇུག་པའི་སྔོན་དུ་འགྲོ་བ་ནི་སེམས་ཡིན་པས་དེ་བཀོག་པས་
ལུས་དང་ངག་ཀྱང་བཀག་པར་གྲུབ་པ་ཡིན་ནོ། །ཞེས་དང་། སེམས་ཀྱིས་ཞེས་བྱ་བ་ནི་
མཚོན་པ་ཙམ་སྟེ། ལུས་དང་ངག་གིས་ཡི་རང་བ་དེ་ཡང་དགེ་སློང་གིས་མི་བྱའོ་ཞེས་བྱ་
བའི་ཐ་ཚིག་གོ །ཞེས་སོ། །དེ་ཡང་འདུལ་བའི་ཟིན་བྲིས་ཐུབ་བསྟན་ལྷུན་པོའི་མཛེས་

རྒྱན་ཞེས་བྱ་བ་ལས། བསད་པ་ལ་རྗེས་སུ་ཡི་རང་བ་ཙམ་གྱིས་གསོད་པ་པོ་དང་མཉམ་
པའི་ལྟུང་བ་འབྱུང་སྟེ། རང་གི་ལག་གིས་མ་བསད་ཀྱང་ཡིད་ཀྱིས་འཕེན་པས་འགྲུབ་བོ། །
ཞེས་བཤད་ཀྱང་། བཅས་པ་དང་འགལ་བའི་ལྟུང་བ་མཚན་ཉིད་པ་འབྱུང་བ་ལ་ལྟུང་བ་
རང་རང་སྐྱེད་བྱེད་ཀྱི་ལུས་ངག་གི་བྱ་བ་ལ་ལྟོས་དགོས་པས་ན་སེམས་ཀྱིས་ཡི་རང་བར་
བྱས་པ་ཙམ་གྱིས་ཡི་རང་བར་བྱ་ཡུལ་གྱི་ལྟུང་བ་དེ་དང་དེ་མི་འབྱུང་ལ། འོན་ཀྱང་བསླབ་
འགལ་གྱི་ཉེས་བྱས་ཙམ་འབྱུང་སྟེ། རྣམ་འབྱེད་ལས། གནས་དེ་ལྟ་བུ་ལ་རྗེས་སུ་ཡི་རང་
བར་བྱེད་ན་འགལ་ཚབས་ཅན་དུ་འགྱུར་རོ། །ཞེས་གསུངས་པས་སོ། །སྡིག་པ་ལ་ནི་རྗེས་
སུ་ཡི་རང་བར་བྱས་ན་བསླབ་འགལ་གྱི་ཉེས་བྱས་འབྱུང་བ་དེའི་སྟེང་དུ་སྡིག་པ་དེ་ཡང་
མཉམ་པར་འཐོབ་པར་གསུངས་སོ། །དེས་ན་ལྟུང་བ་དང་སྡིག་པ་ཐམས་ཅད་ལ་ཡི་རང་
བར་མི་བྱའོ། །གཉིས་པ་ལྟུང་བ་རྣམ་གཞག་ལ་བཞི་ལས། དང་པོ་གླེང་གཞི་ནི། ཡུལ་
སྤོང་བྱེད་ཆུ་ཀླུང་ཡིད་འོང་ལྡན་གྱི་འགྲམ་དུ་གང་ཟག་དགེ་སློང་རབ་ཏུ་མང་པོ་དང་དགེ་
སྦྱོང་སྦེད་ཀྱིས་ཉོན་མོངས་པ་མི་བཟོད་པ་ལ་སོགས་པས། ཉེས་པ་དགེ་སློང་རྣམས་ཀྱིས་
གཅིག་གིས་གཅིག་བསད་ཅིང་རི་དྭགས་ཟློག་དགེ་སྦྱོང་ཕྱེད་ལ་གསོད་དུ་བཅུག་ཅིང་
བསད་པ་ལ་བརྟེན་ནས་ལྟུང་བ་འདི་བཅས་སོ། །དེ་ལ་ལུང་རྣམ་འབྱེད་ཀྱི་འགྲེལ་པ་ལས།
རི་དྭགས་ཟློག་བྱེད་དགེ་སྦྱོང་སྦེད་ཅེས་བྱ་བ་ནི་ཀུན་ཏུ་རྒྱུ་ཞིག་གི་མིང་སྟེ་ཞེས་མུ་སྟེགས་
ཀུན་ཏུ་རྒྱུ་ཞིག་གི་མིང་ཡིན་པར་གསུངས་པ་དང༌། དེ་བཞིན་དུ་སོར་འགྲེལ་མི་བརྗེད་
པའི་དྲན་བྱེད་ལས། མུ་སྟེགས་ཅན་གྱི་དགེ་སྦྱོང་རི་དྭགས་དབྱུག་པ་ཅན་ཞེས་གསུངས་
ཀྱང་། མེ་ཏོག་ཕྲེང་རྒྱུད་དང་། ཁ་ཆེའི་པཎྜི་ཏ་ཤྲཱི་དྷརྨ་བྷ་དྲས་མཛད་པའི་གླེང་གཞི་དང་
གང་ཟག་བསྡུས་པ་དང༌། ཀ་མ་ལ་ཤི་ལས་མཛད་པའི་ཀཱ་རི་ཀཱའི་འགྲེལ་པ་ཚིག་གི་
བརྗེད་བྱང་དང༌། ཀཱ་རི་ཀཱའི་འགྲེལ་པ་དགེ་ཚུལ་གྱི་བྱ་བ་དང༌། འཇམ་མགོན་མི་ཕམ་
པའི་གསུང་འབུམ་ན་བཞུགས་པའི་ཀཱ་རི་ཀཱའི་འགྲེལ་པ་ནོར་བུའི་ཕྲེང་བ་དང་། སོར་
མདོའི་མཆན་འགྲེལ་ངེས་ལེགས་ཐེམ་སྐས་དང་། ལོ་ཆེན་གྱི་སྡོམ་འགྲེལ་དཔག་སྟེ་

སོགས་གཞུང་དུ་མ་ལས་དགེ་སྦྱོང་སྦེད་ལ་སྲོག་གཅོད་པའི་ཕམ་པ་འདི་བཅས་པར་
གསུངས་པས་ན་མུ་སྟེགས་པ་ཞིག་ཡིན་པར་བཤད་པ་ནི་སྔོན་གྱི་དབང་དུ་བྱས་པ་ཡིན་
པར་སྐྱེད་ཚལ་མཁན་པོས་གསུངས་པ་ལྟར་ཤེས་པར་བྱའོ། །འོན་ཀྱང་དགེ་སྦྱོང་སྦེད་
རྐྱང་པ་ལ་བཅས་པ་མིན་ཏེ། ལུང་རྣམ་འབྱེད་ལས། དགེ་སློང་དག་གིས་དགེ་སློང་ལ་
རྩོལ་བར་བྱེད། ཅེས་དགེ་སློང་དག་གིས་དགེ་སློང་དག་བསད་པ་ལ་བརྟེན་ནས་ཀྱང་
བཅས་པར་གསུངས་པའི་ཕྱིར་རོ། །དེས་ན་དགེ་སློང་བསད་པའི་དགེ་སློང་དག་དང་དགེ་
སྦྱོང་སྦེད་ཐམས་ཅད་ལ་བཅས་པ་ཡིན་ནོ། །གཉིས་པ་དགག་བྱ་ནི། སྲོག་གཅོད་པའི་བྱ་
བ་དང་འབྲེལ་ནས་མི་གཞན་གྱི་སྲོག་ལ་གནོད་པའོ། །གསུམ་པ་ངོ་བོ་ནི། བཅོས་ལྡན་
དགེ་སློང་གིས་མིའམ་མིར་ཆགས་པ་གཞན་ལ་འདུ་ཤེས་མ་འཁྲུལ་བར་ཀུན་སློང་གསོད་
སེམས་ཀྱིས་རང་ངམ་བསྐོས་པའི་ལུས་ངག་ཏུ་གྲུབ་པའི་གསོད་པའི་སྦྱོར་བ་བྱས་པ་དེའི་
རྐྱེན་གྱིས་རང་གི་སྔོན་དུ་གསད་བྱ་དེ་ཉིད་ཤི་བ་ལས་གྱུར་པའི་ལྟུང་བ་དངོས་གཞིའོ། ། །
བཞི་པ་གཞུང་དོན་ལ་གཉིས་ལས། དང་པོ་མདོར་བསྟན་པ་ནི། སྲོག་བཅད་ནའོ། །དེ་
ལྟར་བསམས་པས་སོ། །མིར་གྱུར་པའིའོ། །དེ་ལྟར་འདུ་ཤེས་པས་སོ། །གང་ཡང་རུང་
བས་སོ། །ཞེས་གསུངས་ཏེ། གང་བྱས་ན་གསོད་པའི་ཕམ་པར་འགྱུར་ཞེ་ན། སྲོག་གི་
དབང་པོའི་སྐད་ཅིག་རིགས་འདྲ་སྐྱེ་བའི་རྒྱུན་བཅད་ན་ཕམ་པར་འགྱུར་བའོ། །དེའང་
སྲོག་དབང་འདས་པ་འགག་ལ། ད་ལྟར་མི་གནས་པས། མ་འོངས་པ་རང་ད་ལྟར་བ་འོང་
བ་འགོག་པ་ཡིན་ནོ། །ཀུན་སློང་ཇི་ལྟ་བུས་ཕམ་པར་འགྱུར་ཞེ་ན། སྲོག་བཅད་པ་དེ་ལྟར་
བསམས་པས་སོ། །གང་གི་སྲོག་བཅད་ན་ཕམ་པར་འགྱུར་ཞེ་ན། འགྲོ་བ་རིགས་དྲུག་
རྣམས་ལས་མིར་གྱུར་པ་སྟེ་མིའམ་མིར་ཆགས་པའི་སྲོག་བཅད་ནའོ། །མིར་ཆགས་པ་ནི་
མངལ་གྱི་གནས་སྐབས་སུ་སྲོག་ཡིད་ལུས་ཀྱི་དབང་པོ་གསུམ་རྙེད་ནས། མེར་ནུར་ལྟར་
འཁྲང་གི་གནས་སྐབས་ཏེ། ཞག་བདུན་ཕྲག་བཅོ་བརྒྱད་མན་ཆད་དོ། །མི་ནི་ཞག་བདུན་
ཕྲག་བཅུ་དགུ་ནས་བཟུང་མིག་རྣ་སོགས་དབང་པོ་དྲུག་ཚང་བར་རྙེད་པ་སྟེ་རྐང་ལག་

འབུས་པ་དང་། མངལ་ནས་བཙས་ཏེ་འགྲོ་མི་ཤེས་པ་ཚུན་ཆད་ཀྱི་བྱིས་པ་དང་། འཁྲིག་
པ་བསྟེན་ནུས་ཚུན་ཆད་ཀྱི་གཞོན་ནུ་དང་། སུམ་ཅུ་ཚུན་ཆད་ཀྱི་དར་ལ་བབས་པ་དང་།
ལྔ་བཅུ་ཚུན་ཆད་ཀྱི་བར་མ་དང༌། འཆི་ཁ་ཚུན་ཆད་ཀྱི་རྒན་པོའི་གནས་སྐབས་རྣམས་
ཡིན་ནོ། །དེ་ལ་མི་བསད་ན་ཕམ་པ་དང་། མི་མ་ཡིན་བསད་ན་སྦོམ་པོ་དང་། དུད་འགྲོ་
བསད་ན་ལྟུང་བྱེད་དུ་འགྱུར་ལ། དེ་ལྟར་ཡིན་པའི་རྒྱུ་མཚན་ནི་འདུལ་བ་འོད་ལྡན་ལས།
མི་རྣམས་ཁོ་ན་ལ་དཀོན་མཆོག་གསུམ་རྣམ་པར་འཇོག་པ་དང་། སོ་སོར་ཐར་པ་དང༌།
བསམ་གཏན་དང་ཟག་པ་མེད་པའི་སྡོམ་པ་གནས་ལ། མི་མ་ཡིན་པ་རྣམས་ལ་ཡང་
བསམ་གཏན་དང་། ཟག་པ་མེད་པའི་སྡོམ་པ་གཉིས་གནས་ཤིང་། སོ་སོར་ཐར་པའི་
སྡོམ་པ་ནི་མེད་དོ། །དུད་འགྲོ་རྣམས་ལ་ནི་སྡོམ་པ་གསུམ་ཆར་མེད་པ་ཡིན་ཞེས་བྱ་བ་ལ་
སོགས་པ་གསུངས་པས་མི་རྣམས་ནི་གཙོ་བོ་ཡིན། མི་མ་ཡིན་པ་རྣམས་ནི་འབྲིང་ཡིན།
དུད་འགྲོ་རྣམས་ནི་ཐ་ཆད་ཡིན་པས་ལྟུང་བ་ཐ་དད་པར་ཁོང་དུ་ཆུད་པར་བྱའོ། །ཞེས་
གསུངས་སོ། །མི་ལ་རྒྱུད་གཞན་ལྷ་ལ་སོགས་པར་འདུ་ཤེས་པས་སྲོག་བཅད་ན་ཡང་
ཕམ་པར་འགྱུར་རམ་ཞེ་ན། མི་ལ་འགྲོ་བ་གཞན་དང་མིའི་བྱེ་བྲག་ཕན་ཚུན་ལ་དེ་ལྟར་མ་
ནོར་བར་ཡིད་གཉིས་ཡན་ཆད་ཀྱིས་འདུ་ཤེས་པས་སོ་སྟེ་འདུ་ཤེས་པས་བསད་ན་ཕམ་
པར་འགྱུར་རོ། །མི་སྤྲུལ་སྟག་ཏུ་བསྒྱུར་བ་ལྟ་བུ་ལ་སྟག་ཉིད་དུ་འདུ་ཤེས་པས་བསད་
ཀྱང་ཕམ་པ་འབྱུང་བར་ཊཱི་ཀ་ལས་གསུངས་ཏེ། དེ་ཡང་རྒྱུད་གཅིག་ལ་མ་འཁྲུལ་བའི་ཆ་
ཡོད་པས་ཕམ་པ་འབྱུང་བར་སྤྱིར་བསྟན་གྱི་སྐབས་སུ་འབྱུང་ངོ༌། །སྦྱོར་བ་གང་གིས་
བསད་ན་ཕམ་པར་འགྱུར་ཞེ་ན། རང་ངམ་བསྐོས་པའི་ལུས་ངག་གི་རིག་བྱེད་དུ་གྲུབ་པ་
གང་ཡང་རུང་བས་སོ། །གཉིས་པ་རྒྱས་པར་བཤད་པ་ལ་གཉིས། ཡན་ལག་གི་མཚན་
ཉིད་དང་། སེལ་བ་རྒྱས་པར་བཤད་པའོ། །དང་པོ་ལ་གསུམ། སྦྱོར་བའི་རབ་དབྱེ་རྒྱས་
པར་བཤད་པ་དང་། གཞིའི་རབ་དབྱེ་རྒྱས་པར་བཤད་པ་དང་། མཐར་ཐུག་ལ་དོགས་པ་
གཅད་པའོ། །དང་པོ་ནི། བྱེ་བྲག་མེད་པ་ནི་ལུས་དང་དེ་དང་འབྲེལ་བ་དང་། འཕངས་པ་

དང་གཞན་དང་བསྒོ་བ་རྣམས་སོ། །དུག་དང་ཕྱེ་མ་དང་དོང་དང་ཤིང་དང་རང་བཞིན་
ཉམས་པ་གཏོང་བ་དང་བྲང་དུ་འདེབས་པ་དང་འཕྲུལ་འཁོར་དང་སྒྱུ་ཐབས་དང་རོ་ལངས་
དང་རྗེས་སུ་སྦྱོར་བ་རྣམས་སོ། །གཡང་དུ་གཏོང་བའོ། །མེ་དང་ཆུར་འཛུད་པའོ། །གྲང་
བ་དང་ཚ་བར་འདོགས་པའོ། །ཕོ་ཉར་གཏོང་བ་ལ་སོགས་པའོ། །དེ་རྗེས་སུ་སྒྲུབ་པ་ཆུང་
ངུ་ཉིད་ཀྱང་ངོ་། །ཞེས་གསུངས་ཏེ། གོང་དུ་གང་ཡང་རུང་བ་ཞེས་གསུངས་པ་རྒྱས་པར་
འཆད་པ་ནི། གསོད་པའི་ཕམ་པ་སྐྱེད་ནུས་པ་ལ་བྱེ་བྲག་གམ་ཁྱད་པར་མེད་པ་ནི་འདི་
མན་ཆད་ནས་འོག་གི་མདོ་ལས་གཞི་དེས་གཞན་གྱི་ཚེ་ཤི་ནའོ་ཞེས་འབྱུང་བ་ཡན་ཆད་ཀྱི་
དབང་དུ་བྱས་པ་ཡིན་ཏེ། དེ་ཡང་ཁུ་ཚུར་ལ་སོགས་པའི་ལུས་ཀྱིས་རྡེག་པ་དང་། ལུས་དེ་
དང་འབྲེལ་བ་རལ་གྲི་ལ་སོགས་པས་རྡེག་པ་དང་། འཕངས་པ་ནི་གཉིས་ཏེ་ལུས་ཀྱིས་
འཕངས་པ་ལག་པས་རྡོ་འཕངས་པ་ལྟ་བུ་དང་ལུས་དང་འབྲེལ་བས་འཕངས་པ་གཞུས་
མདའ་འཕངས་པ་ལྟ་བུ་དང༌། ཁྱོད་ཀྱིས་སོད་ཅིག་ཅེས་པ་ལྟ་བུ་གཞན་ལ་གསོད་དུ་
བཅུག་པ་དང་། ཁྱོད་ཉིད་དུག་ཟོ་ཞིག་ཅེས་པ་ལྟ་བུ་གསད་བྱ་དེ་ཉིད་ལ་བསྒོ་བ་རྣམས་སོ། །
དུག་དང་བཅས་པའི་ཁ་ཟས་སྦྱིན་པ་དང་དུག་གི་ཕྱེ་མ་བཏབ་པའི་ཆུསཾ་ཁྲུས་བྱེད་པ་ལ་
སོགས་པ་དང་རླུབས་བརྐོ་བ་ལ་སོགས་པས་དོང་དུ་འཇོག་པ་དང༌། ཤིང་སྡོང་ལ་འབྲེང་
རློན་སོགས་ཀྱིས་འཆིང་བར་བྱེད་དམ་ཤིང་སྡོང་སྟེང་དུ་བསྐྱེལ་བ་ལ་སོགས་པས་བསད་
པ་དང༌། ཤེས་པ་རང་བཞིན་དུ་གནས་པ་ལས་ཉམས་པའི་སྨོན་པ་འབྲོག་དགོན་པ་
སོགས་སུ་གཏོང་བ་དང་འཕྲུལ་འཁོར་གྱི་བྱེ་བྲག་ཤིང་ངམ་འཇིམ་པ་ལས་བྱས་པའི་མིའི་
གཟུགས་ལག་ན་རལ་གྲི་སོགས་ཐོག་པ་དེས་དགྲ་བོ་ལྟ་བུའི་མི་གཞན་འོང་བར་འགྱུར་
བའི་བྲང་དུ་འདེབས་པ་དང༌། ས་དོང་ནང་དུ་མདའ་གཞུ་བཙུགས་པའི་ས་མདའ་ལ་
སོགས་པའི་འཕྲུལ་འཁོར་དང་། མིག་བཀབ་སྟེ་གཡང་སར་གཏོང་བ་ལྟ་བུའི་སྒྱུ་ཐབས་
དང༌། མར་ངོའི་ཚེས་བཅུ་བཞི་ལ་དུར་ཁྲོད་ནས་རོ་མ་རྨས་པ་བླངས་ཏེ། དེ་ལ་སོ་དཀར་
གྱིས་དྲིལ་ཕྱི་བྱས་ལ། སྤོས་ཆུས་བཀྲུས་ནས། རས་གསར་པ་བསྐོན་ཅིང༌། དེ་ནས་

སྔགས་བཟླས་པས་རོ་ལངས་སྤྱད་དེ་རོ་ལངས་དེས་ཕ་རོལ་པོ་ལ་མཚོན་བསྣུན་ནས་
གསོད་པ་དང་། རོ་ལངས་ཀྱིས་རོ་ལངས་ཕྱེད་ཀྱང་བསྡུས་ཞེས་ཊཱི་ཀ་ལས་བཤད་པས་དེ་
གཉིས་ཀྱི་ཁྱད་པར་ནི། རོ་ལངས་ནི་འཁོར་ལོ་གཉིས་ལྡན་གྱི་ཤིང་རྟའི་སྟེང་དུ་འཇོག་ཅིང་
རོ་ལངས་དེའི་མགུལ་ཏུ་དྲིལ་བུ་གཉིས་བཏགས་ཏེ་ལག་ཏུ་རལ་གྲི་སོ་གཉིས་པ་སྦྱིན་པ་
ཡིན་ལ། རོ་ལངས་ཕྱེད་ནི་འཁོར་ལོ་གཅིག་པའི་ཤིང་རྟ་དང་དྲིལ་བུ་གཅིག་དང་རལ་གྲི་
སོ་གཅིག་པའི་ཁྱད་པར་དུ་བྱས་པ་ཡིན་པར་ལུང་རྣམ་འབྱེད་ལས་གསུངས་སོ། །གཞན་
ལ་མཐུ་བྱེད་པ་དྲག་པོའི་ལས་རྗེས་སུ་སྦྱོར་བ་སྟེ། དེ་ཡང་ཡམ་སྲེག་ཤིང་སྲེག་པར་བྱེད་
ཅིང༌། སྔགས་བཟླ་ཞིང་། ཡམ་སྲེག་ཤིང་འདི་དག་ཀྱང་ཚིག་པར་གྱུར་ཅིག སྐྱེས་པ་
སོགས་གང་གི་སྲོག་ཀྱང་ཉེ་བར་འགག་པར་གྱུར་ཅིག ཅེས་པ་དང༌། དེ་བཞིན་དུ་ཏིལ་
ལམ་ཉུང་དཀར་བྲེའུ་ཆུང་གང་གཏུན་དུ་བླུགས་ནས་གཏུན་བུས་བརྡུང་ཞིང་སྔགས་བརྗོད་
དེ། འབྲུ་འདི་དག་ཀྱང་འདྲེས་པར་གྱུར་ཅིག སྐྱེས་པ་སོགས་གང་གི་སྲོག་ཀྱང་ཉེ་བར་
འགག་པར་གྱུར་ཅིག ཅེས་པ་དང༌། འོ་མའམ་ཞོ་བྲེའུ་ཆུང་གང་སོར་མོས་དཀྲུག་པར་
བྱེད་ཅིང་སྔགས་བརྗོད་དེ། འདི་ཡང་ཁྲག་ཏུ་གྱུར་ཅིག སྐྱེས་པ་སོགས་ཀྱི་སྲོག་ཀྱང་ཉེ་
བར་འགག་པར་གྱུར་ཅིག ཅེས་པ་དང༌། ཚོན་སྐུད་སྣ་ལྔས་སྣམ་སྦྱར་འཚེམ་པར་བྱེད་
ཅིང་སྔགས་བརྗོད་དེ། སྣམ་སྦྱར་འདི་ཡང་འཚེམ་པར་གྱུར་ཅིག སྐྱེས་པ་སོགས་གང་གི་
སྲོག་ཀྱང་ཉེ་བར་འགག་པར་གྱུར་ཅིག ཅེས་པ་དང༌། ས་ལ་རི་མོ་བདུན་བྲིས་ནས་
སྔགས་བརྗོད་དེ། རི་མོ་འདི་དག་ཀྱང་བྱེད་པར་གྱུར་ཅིག སྐྱེས་པ་སོགས་གང་གི་སྲོག་
ཀྱང་ཉེ་བར་འགག་པར་གྱུར་ཅིག ཅེས་པ་ལ་སོགས་པ་དེ་རྣམས་གང་གིས་བསད་ཀྱང་བྱེ་
བྲག་མེད་པར་ཕམ་པ་སྐྱེད་ནུས་སོ། །གསད་པར་བྱ་བ་གཡང་དུ་བསྒྱུར་ཅིང་གཏོང་བས་
བསད་ན་ཕམ་པར་འགྱུར་བའོ། །གསད་བྱ་དེ་མེ་དང་ཆུར་འཛུད་པས་བསད་ན་ཡང་
ཕམ་པའོ། །གསད་བྱ་དེ་གྲང་བ་དང་ཚ་བར་འདོགས་ཏེ་གྲང་བ་དང་ཚ་བས་གདུང་དུ་
བཅུག་ནས་བསད་ན་ཡང་ཕམ་པའོ། །གསད་པའི་ཕྱིར་གཅན་གཟན་ནམ་དགྲའི་ཁྲོད་ལྟ་

བུ་འཆི་བར་འགྱུར་བ་དེར་ཕོ་ཉར་གཏོང་བ་ལ་སོགས་པས་བསད་ན་ཕམ་པའོ། །སོགས་
པ་ཞེས་བྱ་བའི་སྒྲས་ནི་དེར་སོང་ན་འདི་དང་འདི་ལྟ་བུ་རྙེད་པར་འགྱུར་རོ་ཞེའམ། ཕ་མ་
མཐོང་བར་འགྱུར་རོ་ཞེས་འདྲིད་པས་གཏོང་བ་ལ་སོགས་པ་བསྡུས་ཏེ་ཞེས་ཊཱི་ཀ་ལས་སོ། །
གསད་པའི་བྱ་བ་དེ་རྗེས་སུ་སྒྲུབ་པ་ཆུང་ངུ་རྒྱ་ཤུག་གི་ཚིག་གུ་བསྣུན་པའམ་ཁབ་
བཙུགས་པ་ལ་སོགས་པ་ཉིད་ཀྱང་བྱེ་བྲག་མེད་དེ། དེ་དང་དེས་ཤི་ན་ཕམ་པ་འབྱུང་ངོ༌། །
གཉིས་པ་གཞིའི་རབ་དབྱེ་རྒྱས་པར་བཤད་པ་ནི། གསད་པར་བྱ་བ་ནི་སྐྱེས་པ་དང་བུད་
མེད་དང་མ་ནིང་ཉིད་དོ། །ཞེས་གསུངས་ཏེ། གང་གསད་པར་བྱ་བ་ནི་སྐྱེས་པ་དང་བུད་
མེད་དང་མ་ནིང་ཉིད་ལ་བྱེ་བྲག་མེད་པར་དེ་གསུམ་གང་བསད་ཀྱང་ཕམ་པ་ཉིད་དོ། ། །
གསུམ་པ་མཐར་ཐུག་ལ་དོགས་པ་གཅོད་པ་ནི། གཞི་དེས་གཞན་གྱི་ཚེ་ཤི་ནའོ། །ཞེས་
གསུངས་ཏེ། མི་གསོད་པའི་སྦྱོར་བ་བྱས་པའི་གཞི་དེས་སྦྱོར་བ་བྱས་མ་ཐག་པ་དེའི་ཚེ་
ཤིའམ་གསོད་འདོད་རྒྱུན་མ་ཆད་པའི་སྒོ་ནས་དུས་གཞན་གྱི་ཚེ་ཤི་ན་ཕམ་པའོ། །མ་ཤི་
ན་དགེ་སློང་དེ་ཉིད་ལ་སྦྱོར་བ་སྔ་མ་དེ་ཉིད་ཀྱིས་ཉེས་པ་སྦོམ་པོར་འགྱུར་རོ་ཞེས་རྣམ་
འབྱེད་ལས་སོ། །དེ་ཡང་དགེ་སློང་མང་པོས་གང་ཟག་གཅིག་གསད་པར་གྲོས་བྱས་ན་དེ་
ལས་གཅིག་གིས་བསད་ཀྱང་ཐམས་ཅད་ལ་ཕམ་པ་འབྱུང་སྟེ། མཛོད་ལས། དམག་ལ་
སོགས་པ་དོན་གཅིག་ཕྱིར། །ཐམས་ཅད་བྱེད་པ་པོ་བཞིན་ལྡན། །ཞེས་གསུངས་པའི་ཕྱིར། །
གལ་ཏེ་གྲོས་མ་བྱས་མ་བསྒོ་བར་མི་བཅུས་གསོད་འདོད་ཀྱིས་མི་གཅིག་ལ་ཉིན་གཅིག་
རིམ་གྱིས་མཚོན་བསྣུན་པ་ན། དང་པོས་ཉིན་བཅུ་ན་འཆི་ངེས་ཀྱི་མཚོན་བསྣུན། གཉིས་
པས་ཉིན་དགུ་ན་འཆི་ངེས་ཀྱི་མཚོན་བསྣུན་པ་ནས་ཐ་མས་ད་ལྟ་ནས་འཆི་ངེས་པའི་
མཚོན་བསྣུན་ན་རང་རང་གི་སྟེང་ནས་དེ་ལྟར་འཆི་ངེས་ཀྱི་སྦྱོར་བ་རེ་ཡོད་པས་བཅུ་ཆར་
ལ་ཕམ་པ་འབྱུང་ཞིང་། དེ་ཐམས་ཅད་འཆི་ངེས་ཀྱི་སྦྱོར་བ་ཡིན་པར་མཐུན་པ་དང༌།
འབྲས་བུ་མི་དེ་ཤི་བར་ཡང་གཅིག་པས་ན་འོད་ལྡན་ལས། སྦྱོར་བ་མཐུན་པའི་ཕྱིར་དང་།
འབྲས་བུ་གཅིག་པའི་ཕྱིར་ཞེས་གསུངས་སོ། །གལ་ཏེ་དང་པོས་བསྣུན་པ་ཙམ་གྱིས་མི་

འཆི་པ་ཡིན་ཞིང་། གཉིས་པས་ཞག་བཅུ་ན་འཆི་ངེས་ཀྱི་མཚོན་བསྣུན་ན་གཉིས་པ་ལ་
ཕམ་པ་འབྱུང་བ་སོགས་འཆི་ངེས་པའི་མཚོན་སུས་བསྣུན་ན་དེ་ལ་ཕམ་པ་འབྱུང་གི་
གཞན་ལ་ནི་སྦོམ་པོའོ། །གལ་ཏེ་གང་ཟག་འགའ་ལ་གནོད་པ་བྱེད་འདོད་ཙམ་ལས་
གསོད་འདོད་མེད་ན་ནི་འཆི་ངེས་ཀྱི་མཚོན་བསྣུན་ཀྱང་དེ་ལ་སྦོམ་པོ་ལས་ཕམ་པ་མི་
འབྱུང་ངོ༌། །གཉིས་པ་སེལ་བ་རྒྱས་པར་བཤད་པ་ལ་གསུམ་ལས། དང་པོ་ཀུན་སློང་གི་
སེལ་བ་ནི། འདུན་པ་བཟློག་པའི་འོག་ཏུ་ན་རྒྱུ་ཉིད་མ་ཡིན་ནོ། །དཀུ་མཉེས་པས་མ་དང་
མངལ་ན་གནས་པ་གཉིས་ལས་མ་བསམས་པ་ཤོས་ན་སྦོམ་པོའོ། །ཞེས་གསུངས་ཏེ།
དགེ་སློང་གིས་ཚུལ་ཁྲིམས་འཆལ་བའམ། ཚུལ་ཁྲིམས་ལྡན་པའམ། ནད་པ་སོགས་ཀྱི་ཡོ་
བྱད་རང་ལ་འཐོབ་འདོད་པ་སོགས་ཀྱིས་དེ་དག་ལ་ཁྱོད་འཆི་བར་གྱིས་ཤིག་ཅེས་གྲོས་
བཏབ་པས་དེ་དག་དུག་ཟ་ཞིང་འཆི་བར་འདུན་པ་ཕྱིས་དགེ་སློང་གིས་བཟློག་པའི་འོག་
ཏུ་གྲོས་སྔ་མ་བཟུང་སྟེ་ཤི་ན་སྦྱོར་བ་སྔ་མ་དེ་ཕམ་པ་སྐྱེད་པའི་རྒྱུ་ཉིད་མ་ཡིན་ལ་ཕྱིས་ཤི་
བོ་དེ་དགེ་སློང་ལ་ལྟུང་བ་འབྱུང་བའི་རྒྱུ་ཉིད་མ་ཡིན་ནོ། །དེ་ཡང་སྔ་མའི་སྦྱོར་བ་ལས་ནི་
སྦོམ་པོར་འགྱུར་ལ་ཕྱིས་ཤི་བ་ལས་ནི་དགེ་སློང་ལ་ལྟུང་བ་མི་འབྱུང་ངོ༌། །དཀུ་ནི་གསུས་
པ་སྟེ་སྦྲུམ་མའི་ལྟོ་བ་མཉེས་པས་མ་དང་མངལ་ན་གནས་པ་གཉིས་ལས་མི་གསད་དོ་
སྙམ་པ་ལས་མངལ་ན་གནས་པ་ཤི་བ་ལྟ་བུ་སྟེ་གསད་པར་བསམ་པ་ཤོས་མ་ཤི་བར་
གསད་པར་མ་བསམ་པ་ཤོས་ཤི་ན་ནི་སྦོམ་པོའོ། །གནོད་པ་བྱ་བར་ངེས་པ་ཡོད་པའི་
ཕྱིར་རོ་ཞེས་ཊཱི་ཀ་ལས་སོ། །དེ་ཡང་གང་ཤི་བ་དེའི་ཆ་ནས་སྲོག་གཅོད་པའི་སྦོམ་པོ་
མཚན་ཉིད་པ་མི་བསྐྱེད་དེ། གང་ཤི་བ་དེའི་གཞི་ལ་གསོད་སེམས་མེད་པའི་ཕྱིར་རོ། །
གང་གསོད་པར་བསམ་པ་ཤོས་ཀྱི་ཆ་ནས་སྦྱོར་བའི་གནས་སྐབས་ཀྱི་སྦོམ་པོ་མཚན་ཉིད་
པ་སྦྱོར་བའི་རྣམ་པའི་སྦོམ་པོ་འབྱུང་ངོ་། །དེ་ཤི་ན་ནི་ཕམ་པར་ཡང་འགྱུར་རོ། །གཉིས་པ་
སྦྱོར་བ་དང་བསམ་པའི་སེལ་བ་ནི། གཞི་དེ་ལས་གསོད་པ་ལ་འཇུག་པ་དང་དུ་ལེན་ནའོ། །
ཁྱོད་ཀྱི་མིང་གིས་འཆི་བའི་ཡོ་བྱད་སྦྱིན་ནོ་ཞེས་ཟེར་བ་ཡང་ངོ་། །ཞེས་གསུངས་ཏེ། དང་

དུ་ལེན་པ་ལ། རང་ཉིད་བྱེད་པར་སྨྲས་པ་དང་དུ་ལེན་པ་དང། གནང་བ་གསོལ་བ་དང་དུ་
ལེན་པ་སྟེ་གཉིས་ཡོད་པར་འདུལ་བ་འོད་ལྡན་ལས་བཤད་ལ། དེ་གཉིས་ཀྱི་ཁྱད་པར་ནི།
ཁྱིམ་པ་རྣམས་དགྲ་བོ་གསོད་དུ་འགྲོ་བ་ན་དོན་ཅི་ཡང་མེད་པའི་དགེ་སློང་བསོད་སྙོམས་
པ་འཁྱམས་པོ་ལྟ་བུ་ལ་ངེད་ཅག་ནི་དགྲ་བོ་གསོད་དུ་འགྲོའོ་ཞེས་རང་ཉིད་བྱེད་པར་སྨྲས་
ན་ཁྱེད་རྣམས་ཤེས་སོ་ཞེས་དགེ་སློང་གིས་དང་དུ་ལེན་པ་ལྟ་བུའམ་ཡང་ན་སྤོས་འཚོང་གི་
ཁྱེའུས་ཉེ་སྡེ་ལ་སྡེ་བའི་ཆུང་མའི་མངལ་ན་གནས་པའི་སེམས་ཅན་གསོད་པར་བྱེད་པའི་
སྨན་ཁོ་བོས་སྦྱིན་ནོ་ཞེས་སྨྲས་པ་ལ་ཉེ་སྡེས་དང་དུ་བླངས་པ་ལྟ་བུ་དང་། དབང་ཆེ་བའི་
དགེ་སློང་ལ་གནང་བ་མ་ཞུས་པར་གསོད་མི་ནུས་ཤིང་། གསོད་པའི་གནང་བ་གསོལ་བ་
ན་ཁྱོད་ཉིད་ཀྱིས་ཤེས་སོ་ཞེས་དགེ་སློང་གིས་དང་དུ་ལེན་པ་སྟེ་གོ་རིམ་བཞིན་ནོ། །དེ་
ལྟར་གཉིས་ཡོད་པ་ལས་དང་པོ་ནི་གཞུང་འདིས་བསྟན་ཏེ། དང་དུ་ལེན་པའི་གཞི་དེ་
ལས་གསོད་བྱེད་གསོད་པ་ལ་འཇུག་པ་རང་ཉིད་བྱེད་པར་སྨྲ་བ་དེ་ཐོག་མར་ལུས་སམ་
ངག་གིས་དང་དུ་ལེན་ན་སྦོམ་པོའོ། །སྦྱོར་བ་དེའི་རྐྱེན་གྱིས་ཤི་བ་མེད་པའི་ཕྱིར་ན་སྲོག་
གཅོད་པའི་ཕམ་པ་མི་སྐྱེད་ཅིང་། གསོད་སེམས་མེད་པའི་ཕྱིར་ན་སྦོམ་པོ་མཚན་ཉིད་པ་
མི་འབྱུང་ངོ༌། །བྱ་བ་མ་ཡིན་པ་བྱེད་པ་ལ་སེམས་ཀྱིས་རྗེས་སུ་ཡི་རང་བར་མི་བྱའོ་ཞེས་
སྔར་སྨོས་པ་དང་། འདི་གཉིས་ཀྱི་གཞུང་ནི་ཚེ་དང་ལྡན་པ་ཉེ་སྡེའི་དབང་དུ་མཛད་པ་ཡིན་
པར་རང་གི་རྣམ་བཤད་དང་ཊི་ཀ་ལས་གསུངས་ལ། དེའི་དོན་ཡང་རྗེ་བླ་མའི་མདོ་རྩ་
བའི་ཟིན་བྲིས་ལས། ཉེ་སྡེའི་དབང་དུ་མཛད་དེ་གསུངས་པ་སྔ་མ་ནི་དང་དུ་མ་བླངས་པར་
ཡི་རང་ཙམ་བྱས་པ་ཡིན་ལ། ཕྱི་མ་ནི་དང་དུ་བླངས་པ་ཡིན་པར་འབྱུང་བས་སྔ་མ་ལ་(ཁྲི་ཀ་
ལས་》ཁ་ཅིག་ལས་ཞེས་དང་། ཕྱི་མ་གཞན་ལས་ཞེས་གསུངས་པས་ཉེ་སྡེའི་དབང་དུ་མཛད་
པར་འདྲ་ཡང་གཞུང་མི་འདྲ་བ་གཉིས་ཡོད་པར་བསམ་མོ་ཞེས་གསུངས་སོ། །གནང་བ་
གསོལ་བ་དང་དུ་ལེན་པ་ནི་ལུས་ངག་གིས་དང་དུ་ལེན་ན་མཐར་ཐུག་གྲུབ་ན་ཕམ་པར་
འགྱུར་ལ། དང་དུ་ལེན་པ་གཉིས་ཀའི་སྐབས་སུ་ཡིད་ཁོ་ནས་དང་དུ་ལེན་ན་བསྡམ་བྱར་

འགྱུར་རོ། །དགེ་སློང་ངམ་དགེ་སློང་མ་ཁྱོད་ཀྱི་མིང་གིས་གསད་པར་བྱ་བའི་མིའམ་མིར་
ཆགས་པ་ལ་འཆི་བའི་ཡོ་བྱད་དུག་སྦྱར་མ་སྦྱིན་ནོ་ཞེས་ཟེར་བ་ཡང་ངོ་སྟེ་ལུས་སམ་ངག་
གིས་དང་དུ་ལེན་ན་སྦོམ་པོའོ། །འདི་ཡང་སྦོམ་པོ་བཏགས་པ་པ་ཡིན་པར་རང་གི་རྣམ་
བཤད་ལས་གསུངས་ཏེ། གསོད་སེམས་མེད་པས་སོ། །འདི་གཞུང་སྔ་མ་དང་དོན་འདྲ་
ཡང་གླེང་གཞི་ཐ་དད་པས་མདོ་འདི་བྱས་པ་སྟེ། འདི་ནི་དགེ་སློང་མ་སྦོམ་དགའ་མོའི་བྱུང་
བ་ལས་སོ། །གསུམ་པ་ཡུལ་གྱི་སེལ་བ་ནི། གཞན་དུད་འགྲོ་མ་ཡིན་པ་དང་སྤྲུལ་པ་
བསད་པ་ལ་ཡང་ངོ་། །ཞེས་གསུངས་ཏེ། མི་ལས་གཞན་དུད་འགྲོ་མ་ཡིན་པ་ལྷ་དང་ལྷ་
མིན་དང་ཡི་དྭགས་དང་དམྱལ་བ་པ་བསད་ན་སྦོམ་པོ་དང་མི་དང་མི་མ་ཡིན་གྱིས་
གཟུགས་གཞན་དུ་སྤྲུལ་པ་བསད་པ་ཡང་ངོ་སྟེ་སྦོམ་པོའོ། །དེ་ཡང་མི་ཉིད་གཟུགས་
གཞན་དུ་སྤྲུལ་པ་ལ་མི་ཉིད་དུ་འདུ་ཤེས་པས་བསད་ན་སྦྱོར་བ་ལ་སྦོམ་པོ་དང་། མི་མ་
ཡིན་པ་མི་ཉིད་དུ་སྤྲུལ་པ་ལ་མིར་འདུ་ཤེས་པས་བསད་ན་མཐར་ཐུག་ལ་སྤྲུལ་གཞི་ཇི་ལྟ་
བའི་ལྟུང་བ་ལས་མི་འབྱུང་ཡང་སྦྱོར་བ་ལ་སྦོམ་པོ་དང་། དུད་འགྲོ་ལས་གཞན་པའི་མི་མ་
ཡིན་གྱི་གཟུགས་གཞན་དུ་སྤྲུལ་པ་བསད་ན་མཐར་ཐུག་ལ་སྦོམ་པོ་འབྱུང་ངོ་། །འདི་ལ་ཊི་
ཀ་ལས། སྤྲུལ་པ་ལ་ཡང་རྣམ་པ་གཉིས་སུ་བཞེད་དེ། སྲོག་ཆགས་སུ་གྱུར་པ་དང་། སྲོག་
ཆགས་མ་ཡིན་པའོ། །དེ་ལ་འདིར་སྲོག་ཆགས་སུ་གྱུར་པའི་སྤྲུལ་པ་གཟུང་གི་སྲོག་ཆགས་
མ་ཡིན་པ་ནི་མི་གཟུང་སྟེ། དེ་ལ་སྲོག་གཅད་པ་མེད་པའི་ཕྱིར་ཞེས་གསུངས་པ་ནི་འདིའི་
དངོས་བསྟན་གཙོ་བོ་མཐར་ཐུག་སྲོག་བཅད་པའི་སྦོམ་པོ་ཡིན་པས་དེའི་དབང་དུ་བྱས་པ་
སྟེ། རང་འགྲེལ་ལས། འདི་ནི་དངོས་གཞིའི་ཆོ་ག་ལ་ལྟོས་པའོ་ཞེས་གསུངས་པའི་ཕྱིར།
དེ་ཡང་ལྷ་སོགས་དུད་འགྲོ་མ་ཡིན་པའི་མི་མིན་གྱི་སྤྲུལ་པ་ཡིན་ནོ། །སྤྱིར་འདིའི་སྐབས་
ཀྱི་སྤྲུལ་པ་ལ་སེམས་ཅན་མ་ཡིན་པ་དང༌། དུད་འགྲོའི་སྤྲུལ་པའང་ཡོད་དེ། ཊཱི་ཀ་ལས།
སྤྲུལ་པའི་ཕྱིར་གཞུང་ནི་གཏམ་གྱི་གཞི་ལས། འགྲོ་བ་ཐམས་ཅད་དུ་མ་གཏོགས་པ་གང་
ཡིན་པའོ། །སོགས་ནས། དེ་སྲོག་བཅད་ན་ལྟུང་བ་ཅིར་འགྱུར་ཞེ་ན་ཉེས་པ་སྦོམ་པོ་སྟེ།

དེ་ལ་ཡང་སེམས་ཅན་དུ་བགྲང་བའི་བསམ་པ་ཡོད་ན་ནི་ཉེས་པ་སྦོམ་པོ་ཁོ་ནར་འགྱུར་རོ་
ཞེས་སེམས་ཅན་མ་ཡིན་པའི་སྤྲུལ་པ་ལ་མིར་འདུ་ཤེས་པས་བསད་ན་སྦོམ་པོ་འབྱུང་བར་
གསུངས་པའི་ཕྱིར་དང༌། ཡང་དེ་ལས། འདིར་ནི་སྤྲུལ་པ་ཞེས་སྨོས་པ་དུད་འགྲོ་མ་
གཏོགས་པ་ཐམས་ཅད་ཡིན་པར་རིག་པར་བྱའོ་ཞེས་གསུངས་ཀྱང་དེ་ནི་མཐར་ཐུག་ཙམ་
གྱི་དབང་དུ་བྱས་ཀྱི། དུད་འགྲོའི་སྤྲུལ་པ་ཡང་བསྟན་ཏེ། དུད་འགྲོའི་འགྲོ་བ་པའི་སྤྲུལ་པ་
ལ་མིར་འདུ་ཤེས་པས་གསོད་པར་བྱེད་པ་ལ་ནི་སྦོམ་པོ་སྟེ་ཞེས་སོགས་གསུངས་པའི་ཕྱིར་
རོ། །གསུམ་པ་བཅས་པ་དང་འབྲེལ་བའི་བསླབ་བྱ་ལ་བཞི་ལས། དང་པོ་ནད་པ་དང་
འབྲེལ་བའི་བསླབ་བྱ་ནི། དྲི་བར་བྱ་བ་ལ་མ་སྨྲས་པར་ནད་པ་ལ་སྨན་སྦྱིན་པར་མི་བྱའོ། །
འདིར་སྨན་པ་དང་དེ་རབ་ཏུ་བྱུང་བ་དང་བཀོལ་བ་རྣམས་ལ་དྲི་བར་བྱ་བ་ཉིད་དོ། །ནད་
ཀྱིས་ཀྱང་ངོ་། །དགེ་སློང་རྒན་རབས་རྒན་རབས་ཤེས་རབ་ཅན་རྣམས་ལ་ཡང་ངོ་། །སྔ་
མ་མེད་ན་ཕྱི་མ་ལའོ། །ཕན་པར་འདོད་པ་ཉིད་ཀྱིས་འཆི་བའི་ཕྱིར་སྨན་མ་ཡིན་པ་བྱིན་པ་
ལ་ནི་ན་སྨད་པ་མེད་དོ། །ཞེས་གསུངས་ཏེ། དགེ་སློང་མི་མཁས་པས་དྲི་བར་བྱ་བ་སྟེ་དྲི་
བར་འོས་པ་སྨན་པ་སོགས་ལ་མ་སྨྲས་མ་དྲིས་པར་གྱ་ཚོམ་དུ་ནད་པ་ལ་སྨན་སྦྱིན་པར་མི་
བྱའོ། །འོ་ན་སུ་ལ་དྲི་ཞེ་ན། ནད་པ་ལ་སྨན་སྦྱིན་པ་དྲི་བའི་སྐབས་འདིར་སྨན་དཔྱད་ཀྱི་
བསྟན་བཅོས་དང་སྦྱོར་བ་ཤེས་པའི་སྨན་པ་ཁྱིམ་པ་དང་སྨན་པ་དེ་རབ་ཏུ་བྱུང་བ་དང་
སྨན་པས་བཀོལ་བ་སྨན་གཡོག་རྣམས་ལ་དྲི་བར་བྱ་བ་ཉིད་དོ། །ནད་ཀྱིས་ཀྱང་ངོ་སྟེ་
ནད་ཀྱིས་བཀོལ་ཞིང་མནར་བ་རྣམས་ལ་དྲི་བར་བྱ་བ་ཉིད་དོ། །དགེ་སློང་གནས་བརྟན་
ལ་སོགས་པ་རྒན་རབས་རྒན་རབས་ཏེ་རྒན་རབས་དུ་མ་ཤེས་རབ་ཅན་རྣམས་ལ་ཡང་
ངོ་ཞེས་དྲི་བར་བྱ་བ་ཉིད་དོ། །དྲི་བའི་ཡུལ་སྨན་པ་ལ་སོགས་པ་ལྔ་པོ་དེ་དག་ལས་སྔ་མ་
སྔ་མ་མེད་ན་ཕྱི་མ་ཕྱི་མ་ལ་དྲི་བར་བྱའོ། །ཇི་སྐད་བསྟན་པའི་རིམ་པ་བཞིན་མ་བྱས་པར་
རང་གིས་བློས་ནད་པ་ལ་སྨན་སྦྱིན་ན་འགལ་ཚབས་ཅན་དུ་འགྱུར་རོ་ཞེས་རྣམ་འབྱེད་
ལས་སོ། །མྱུར་དུ་ཤི་ན་ནད་ཀྱི་ཟུག་རྔུའི་སྡུག་བསྔལ་རྒྱུན་ཆད་དོ་སྙམ་པ་སོགས་ཕན་

པར་འདོད་པ་ཉིད་ཀྱིས་དགེ་སློང་ནད་པ་འཆི་བའི་ཕྱིར་གསོད་སེམས་ཀྱིས་སྨན་མ་ཡིན་
པ་དུག་ལ་སོགས་པ་བྱིན་པ་ལ་ནི་ཕན་པར་འདོད་པ་དེས་ལྟུང་བ་ན་སྨད་པ་མེད་དེ་ཤི་ན་
ཕམ་པ་བསྐྱེད་དོ། །ཉན་ཐོས་ཀྱི་ལུགས་ཀྱིས་རབ་ཏུ་འཇུག་བྱེད་ཀྱི་ཀུན་སློང་ཕན་སེམས་
དེ་དགེ་བ་ཡིན་ཡང་། རྗེས་སུ་འཇུག་བྱེད་ཀྱི་ཀུན་སློང་གསོད་སེམས་དེ་མི་དགེ་བ་ཡིན་པས་
ཕམ་པ་འབྱུང་བར་འདོད་དོ། །དེས་ན་རྣམ་འབྱེད་ལས། ནད་པ་སོས་པར་གྱུར་ཅིག་སྙམ་
པ་དེ་ལྟ་བུའི་སེམས་ཀྱིས་སྨན་སྦྱིན་པར་བྱའོ། །ཞེས་གསུངས་སོ། །གཉིས་པ་ལག་གི་བླ་
དང་འབྲེལ་བའི་བསླབ་བྱ་ནི། ཁུར་འདེགས་པར་མི་ནུས་པ་ལ་གྲོགས་ཉིད་མི་བྱའོ། །གལ་
ཏེ་དེ་ལྟ་བུའི་རྐྱེན་གྱིས་ན་ཁྱིམ་པ་དག་རུབ་པ་ཉིད་ལ་ཅིག་ཅར་འདེགས་པར་སྐད་སྦྱར་ཏེ་
བྱའོ། །གཞག་པ་ཡང་ཅིག་ཅར་ཉིད་དུ་སྐད་སྦྱར་རོ། །སོ་ཕག་མི་འཕང་ངོ་། །བྱེ་བ་དང་
གས་པ་མ་བརྗོད་པར་དེ་ཉིད་སྦྱིན་པར་མི་བྱའོ། །ཞེས་གསུངས་ཏེ། ཤིང་སྡོང་དང༌། །
ཕ་བོང་ལ་སོགས་པ་ཁུར་ལྕི་ནས་འདེགས་པར་མི་ནུས་པ་བཏེག་པས་བདག་གཞན་ལ་
གནོད་པར་འགྱུར་བ་དེ་ལ་འདེགས་པའི་གྲོགས་ཉིད་དགེ་སློང་གིས་མི་བྱའོ། །དམིགས་
བསལ་ནི། གལ་ཏེ་མེ་ཤོར་བ་ལ་སོགས་པའམ་འདེགས་པའི་ལས་སུ་བསྐོས་པ་དེ་ལྟ་
བུའི་རྐྱེན་གྱིས་འདེགས་དགོས་པ་བྱུང་ན་དངོས་པོ་ལྗིད་ཆེན་པོ་དེ་ལ་ཁྱིམ་པ་དགུ་མདོ་
མདོ་ནས་འཛིན་ཅིང་ལག་རུབ་ཏུ་རུབ་པ་ཉིད་ལ་དལ་བུས་ཅིག་ཆར་ཐེག་ཅིག་ཅེས་ཅིག་
ཆར་དུས་མཉམ་པར་འདེགས་པར་སྐད་སྦྱར་ཏེ་དགེ་སློང་གིས་ཀྱང་འདེགས་པའི་གྲོགས་
བྱའོ། །ཁུར་འདེགས་པར་དཀའ་བ་དེ་གཞག་པ་ལ་ཡང་དུས་ཅིག་ཆར་ཉིད་དུ་ཞོག་ཅིག་
ཅེས་སྐད་སྦྱར་རོ། །དགེ་སློང་རྣམས་ཀྱིས་མཁར་ལན་གྱི་ལས་ཀྱི་གྲོགས་བྱེད་པ་ན་སོ་
ཕག་མི་འཕང་ངོ༌། །ལག་པས་ལག་པར་བརྒྱུད་པར་བྱའོ་ཞེས་རྣམ་འབྱེད་ལས་སོ། །སྦྱིན་
པའི་ཚེ་སོ་ཕག་གི་སྟེང་གི་ངོས་སམ་འོག་གི་ངོས་གོག་ནས་བར་བྱེ་བ་དང་སེར་ཁ་གས་པ་
དེ་ལེན་པ་པོ་ལ་མ་བརྗོད་པར་བྱེ་བ་དང་གས་པ་ཅན་དེ་ཉིད་སྦྱིན་པར་མི་བྱའོ། །དེ་ནི་
ལེན་པ་པོ་ལ་གནོད་པར་འགྱུར་བ་སྤང་བའི་ཕྱིར་རོ། །གསུམ་པ་རྐུན་པོ་དང་འབྲེལ་བའི་

བསླབ་བྱ་ནི། རྐུན་པོ་སྤ་བཀོང་བའི་ཕྱིར་ཚམ་ངམ་བྱའོ། །གཎཱི་ལ་སོགས་པ་མི་ཕོག་པར་
འཕང་ངོ༌། །རྫི་ཕྱོགས་ནས་རྡུལ་གྱི་བུམ་པ་དང་ཐལ་བའི་གྱོ་མོ་ཡང་ངོ་། །འུར་རྡོ་བཅང་
བར་བྱའོ། །ཞེས་གསུངས་ཏེ། རྐུན་པོ་སྤ་བཀོང་བ་སྟེ་འཇིགས་ཤིང་སེམས་ཞུམ་པར་བྱ་
བའི་ཕྱིར་ཚམ་ངམ་སྟེ་གནོད་པ་མེད་པའི་བསམ་པས་འཇིགས་པ་སྟོན་པར་བྱའོ། །ཚམ་
ངམ་བསྟན་པའི་ཕྱིར་དགེ་སློང་གིས་གཎྜི་ལ་སོགས་པ་ཆོམ་རྐུན་པ་ལ་མི་ཕོག་པར་འཕང་
ངོ༌། །སོགས་པའི་སྒྲས་ནི་ལུས་ཀྱིས་འཕེན་བྱེད་ཀྱི་རྫས་གཞན་འཚོལ་བ་དང་། ངག་
གིས་མཁར་སིལ་འོན་ཅིག་ཅེས་པ་ལ་སོགས་པ་བསྡུས་པར་གསུངས་སོ། །རླུང་གི་རྫི་
ཕྱོགས་ཏེ་རྒྱུན་ཕྱོགས་ནས་ནང་ས་རྡུལ་གྱིས་བཀང་བའི་རྡུལ་གྱི་བུམ་པ་དང་ནང་ཐལཾ་
བས་བཀང་བའི་ཐལ་བའི་གྱོ་མོ་ཡང་འཕང་ངོ་། །དེ་ཡང་ཊི་ཀ་ལས། རྫི་ཕྱོགས་ནས་
ཞེས་བྱ་བའི་ཚིག་ནི་རྡུལ་དང་ཐལ་བས་ཕོག་པར་བྱ་བའི་ཕྱིར་འདི་བརྩམས་པ་ཡིན་གྱི།
གཞན་དུ་ན་མདོ་སྔ་མར་ལ་སོགས་པ་སྨོས་པས་བསྡུས་ཟིན་པས་བརྩམས་པ་འདི་དོན་
མེད་པར་འགྱུར་རོ། །ཞེས་སོ། །རྐུན་པོ་སྤ་བཀོང་བའི་ཕྱིར་འུར་རྡོ་བཅུང་བར་བྱའོ། །ཊི་
ཀ་ལས། དེར་བོང་བ་ལ་སོགས་པ་བཅུག་སྟེ་མ་ཕོག་པར་འཕང་ངོ་ཞེས་བྱ་བ་ནི་མ་བསྟན་
པར་ཡང་བྱ་བར་ཤེས་པར་བྱའོ། །ཞེས་སོ། །བཞི་པ་གྲོགས་པོ་དང་འབྲེལ་བའི་བསླབ་བྱ་
ནི། དགེ་སློང་ངལ་བ་མི་ཕུལ་ལོ། །དེའི་གྲོགས་བྱའོ། །ངལ་གསོར་གཞུག་གོ །སྣོད་
སྤྱོད་བླང་བར་བྱའོ། །གལ་ཏེ་ལྷན་ཅིག་ཏུ་གནས་སུ་ཕྱིན་པར་མི་ནུས་ལ་ཟས་དང་སྐོམ་
གྱི་དུས་སུ་ནི་མ་ཡིན་ན་ལྷུང་བཟེད་བཀྲུ་བ་དང་བྱུག་རིས་གཞག་པ་དང་བྱིན་ལེན་དང་
བརྟག་པར་བྱའོ། །གལ་ཏེ་དུས་སུ་ན་ཁྱེར་ཏེ་བསུ་བར་བྱའོ། །ཞེས་གསུངས་ཏེ། དགེ་
སློང་ལམ་དུ་སོང་བས་ངལ་བ་ལག་པ་སོགས་ཀྱིས་ཕྱི་ནས་མི་ཕུལ་ལོ། །ཕུལ་ན་ཉེས་
བྱས་རྫོགས་པའོ། །དགེ་སློང་ཞེས་པ་དང་ངལ་བ་ཞེས་པའི་ཚིག་གཉིས་སྨོས་པའི་ཕྱིར་
དགེ་སློང་ཡིན་ཡང་མི་ངལ་བ་དང་། ངལ་བ་དགེ་སློང་མིན་པ་ཕུལ་ན་ཉེས་བྱས་ཕྲ་མོ་འབྱུང་
བར་ཊི་ཀ་ལས་གསུངས་སོ། །དགེ་སློང་ངལ་བ་དེའི་གྲོགས་བྱའོ། །ཊི་ཀ་ལས། འདིར་

དགེ་སློང་ཞེས་སྨོས་པ་ནི་མཚོན་པ་སྟེ། ཆོས་འདི་པ་ཐམས་ཅད་ཀྱིའོ། །ཞེས་སོ། །གྲོགས་
ཇི་ལྟར་བྱ་ན། དེ་ངལ་གསོར་གཞུག་གོ །དགེ་སློང་ངལ་བ་དེའི་སྣོད་སྤྱད་ལ་སོགས་པ་
ལུས་ལ་ཁུར་ཁྱེར་བ་དག་བླང་བར་བྱའོ། །གལ་ཏེ་དགེ་སློང་ངལ་བ་དེ་གྲོགས་དང་ལྷན་
ཅིག་ཏུ་གཙུག་ལག་ཁང་ལྟ་བུའི་གནས་སུ་ཕྱིན་པར་མི་ནུས་ལ་སྔ་དྲོའི་དུས་ཀྱི་ཟས་དང་
སྐོམ་གྱི་དུས་སུ་ནི་ངལ་བ་དེས་ཀྱང་ཕྱིན་པར་མི་ནུས་པ་མ་ཡིན་ཏེ་ཟས་སྐོམ་གྱི་དུས་སུ་ནི་
ངལ་བ་དེས་ཀྱང་ཕྱིན་པར་ནུས་པ་ཡིན་ན་གྲོགས་དེ་གཙུག་ལག་ཁང་དུ་ཆེས་སྔར་སོང་སྟེ་
དགེ་སློང་ངལ་བ་ཕྱིས་འོང་བ་དེའི་ལྷུང་བཟེད་བཀྲུ་བ་དང་། བྱུག་རིས་ཏེ་དེའི་གྲྭལ་གྱི་གོ་
གཞུག་པ་དང་། དེ་ནི་བཀད་སར་ཆུས་བྱུགས་ཏེ། རེའུ་ཆུང་བྲི་བར་བྱ་ཞེས་ཊཱི་ཀ་ལས་སོ། །
དགེ་སློང་ངལ་བ་ཕྱིས་འོང་བ་དེའི་ཟན་སྐལ་བྱིན་ལེན་བྱས་ཏེ་བདོག་པ་དང་དགེ་སློང་དེ་
འོང་ངམ་མི་འོང་བརྟག་པར་བྱའོ། །གལ་ཏེ་ངལ་བ་དེས་ཟས་སྐོམ་གྱི་དུས་སུ་ཡང་གནས་
སུ་ཕྱིན་པར་མི་ནུས་ནུ་གྲོགས་དེས་གཙུག་ལག་ཁང་ནས་སྔ་དྲོར་ཟས་དང་སྐོམ་ཁྱེར་ཏེ་
བསུ་ཞིང་ཕྱི་དྲོ་ཡིན་ན་ནི་སྒོམ་ཁྱེར་ཏེ་བསུ་བར་བྱའོ། །གསོད་པའི་ཕམ་པར་འགྱུར་བ་
རྣམ་པར་འབྱེད་པའོ། །གཉིས་པ་ཕྲན་ཚེགས་ཀྱི་སྐབས་ནས་འབྱུང་བ་ནི། མིའི་འགྲོ་བ་
པའི་ལག་པ་གཅོད་ན་སྦོམ་པོའོ། །ནགས་མེས་གཏོང་ནའོ། །སྒྲ་ཅན་འཚོང་ནའོ། །གང་
གིས་བརྐུས་པ་དེ་བླའི་གྲྭར་འབུལ་ནའོ། །ཞེས་གསུངས་ཏེ། གསོད་སེམས་མེད་པར་
ལག་པ་གཅོད་པ་ཙམ་གྱི་བསམ་པས་མིའི་འགྲོ་བ་པའི་ལག་པ་གཅོད་ན་སྦོམ་པོའོ། །
འདི་ལ་གསོད་སེམས་མེད་པས་གསོད་པ་དངོས་ཀྱི་སྦོམ་པོ་མི་བསྐྱེད་ཀྱང་གསོད་པའི་
ཆར་གཏོགས་པའི་སྦོམ་པོ་མཚན་ཉིད་པ་འབྱུང་བར་བཞེད་པ་འཐད་དོ། །གསོད་སེམས་
མེད་ན་ལག་པ་བཅད་པས་ཤི་ཡང་སྦོམ་པོའོ། །དེ་བཞིན་དུ་སོར་མོ་བཅད་པ་དང་སྣ་
འབིགས་པ་མིག་འབྱིན་པ་སོགས་ལ་ཡང་སྦོམ་པོ་འབྱུང་བར་རྒྱ་འགྲེལ་རྣམས་ལས་
གསུངས་སོ། །ནགས་མེས་གཏོང་བ་ལ་སྲོག་ཆགས་ཡོད་པར་ཤེས་པའམ་ཡང་ན་ཡོད་
པར་དོགས་པའི་ཕྱོགས་ལ་སྲོག་ཆགས་གསུམ་ཡན་ཆད་མང་པོ་ཡོད་པར་ཤེས་པའམ་

དོགས་པའི་བློས་གསོད་སེམས་མེད་པར་དགོས་པ་གཞན་གྱི་ཕྱིར་ནགས་མེས་གཏོང་ན་
སྲོག་ཆགས་ལ་མ་ལྟོས་པས་སྦོམ་པོའོ། །བཏགས་པ་པ་སྟེ་ཡོན་ཏན་སྒྲའི་སྦོམ་པོའོ། ། །
སྲོག་ཆགས་གཅིག་གམ་གཉིས་ཏེ་ཉུང་ངུ་ཡོད་པའི་བློས་གསོད་སེམས་མེད་པར་སྲོག་ལ་
མ་ལྟོས་པས་མེས་གཏོང་ན་ནི་ཉེས་བྱས་སུ་འགྱུར་རོ། །འདི་ན་སྲོག་ཆགས་ཅི་ཡོད་པ་
ཐམས་ཅད་བརླག་པར་གྱུར་ཅིག་སྙམ་པ་ལྟ་བུའི་གསོད་སེམས་ཡོད་ན་ནི་གཞི་ཇི་ལྟ་བ་
བཞིན་དུ་ལྟུང་བ་འབྱུང་སྟེ། ནགས་མེས་བཏང་བ་དེས་མི་ཤི་ན་ནི་ཕམ་པར་འགྱུར་རོ། །དུད་
འགྲོ་ཤི་ན་ནི་ལྟུང་བྱེད་དོ། །འགྲོ་བ་གཞན་ཤི་ན་ནི་སྦོམ་པོའོ། །སྲོག་ཆགས་མེད་པ་ལ་
མེད་པར་ཤེས་པའི་ཕྱོགས་ལ་མེ་བཏང་ཡང་ལྟུང་བ་མེད་དོ། །མེད་ཀྱང་ཡོད་པར་འདུ་
ཤེས་འཁྲུལ་ན་འདུ་ཤེས་ཀྱི་དབང་གིས་ཉེས་པར་འགྱུར་རོ། །གསོད་སེམས་མེད་པར་
དགེ་སློང་གིས་སྐུ་ཅན་མིའི་འགྲོ་བ་པ་འཚོང་ན་སྦོམ་པོའོ། །སྲོག་གཅོད་པ་དངོས་ཀྱི་སྦོམ་
པོ་མི་བསྐྱེད་ཀྱང་སྲོག་གཅོད་པའི་ཆར་གཏོགས་པའི་སྦོམ་པོ་འབྱུང་ངོ༌། །འདིའི་དམིགས་
བསལ་ནི་དགེ་འདུན་ལ་བུ་དང་ཆུང་མ་ཕུལ་བ་ན་གལ་ཏེ་ཕྱིར་བླུ་བར་བྱེད་ན་ནི་བཙོངས་
ཀྱང་དེ་ལ་ཉེས་པ་མེད་དོ། །གང་གིས་བརྐུས་པའི་ཆོམ་རྐུན་པ་ལ་སོགས་པ་དེ་གསོད་
སེམས་མེད་པར་བླའི་གྲྭར་འབུལ་ན་སྲོག་གཅོད་པ་དངོས་ཀྱི་སྦོམ་པོ་མི་བསྐྱེད་ཀྱང་སྲོག་
གཅོད་པའི་ཕྱོགས་སུ་གཏོགས་པའི་སྦོམ་པོའོ། །འགྲེལ་ཆུང་ལས། གསོད་དམ་མི་གསོད་
གཏོལ་མེད་པར་རྒྱལ་པོ་ལ་ཕུལ་ན་སྦོམ་པོའོ། །ཞེས་དང༌། ཊཱི་ཀ་ལས། གལ་ཏེ་གསོད་
པའི་བསམ་པ་དེ་ལ་ཡོད་ན་ནི་དེ་གྲུབ་པ་ནི་མཚན་ཉིད་ཇི་ལྟ་བ་བཞིན་དུ་ཁ་ན་མ་ཐོ་བར་
འགྱུར་རོ། །ཞེས་སོ། །གསོད་པའི་ཕམ་པར་འགྱུར་བ་ཕྲན་ཚེགས་ཀྱི་སྐབས་སོ། ། །
གསུམ་པ་ཞུ་བའི་སྐབས་ནས་འབྱུང་བ་ལ་གསུམ། ལྟུང་བ་རྣམ་གཞག་དང་། བསླབ་བྱ།
ལྟུང་བ་རྣམ་གཞག་གཞན་བསྟན་པའོ། །དང་པོ་ནི། སྟོན་པས་བསྒོ་ནའོ། །མ་དང་མངལ་
ན་གནས་པ་གཉིས་ནི་དཔེའོ། །བདག་ཉིད་གསོད་ན་སྦོམ་པོའོ། །ཞེས་གསུངས་ཏེ།
གསད་བྱའི་མི་ཞིག་བྲོས་ཏེ་གབ་ཅིང་གནས་པ་དགེ་སློང་གིས་མཐོང་སྟེ་གཤེད་མ་དག་

དེར་འོངས་ནས་དགེ་སློང་ལ་འདྲི་བ་ན་དགེ་སློང་གིས་གསོད་པའི་བསམ་པས་མི་དེ་ནི་
ཕྱོགས་འདི་ན་ཡོད་དོ་ཞེས་སྟོན་པས་བསྒོ་ན་གཤེད་མ་དག་གིས་དེ་བསད་པ་ན་དགེ་སློང་
དེ་ཕམ་པར་འགྱུར་བའོ། །སྟོན་པ་ནི་བསྒོ་བའི་རང་བཞིན་ཡིན་པའི་ཕྱིར་རོ་ཞེས་ཊཱི་ཀ་
ལས་བཤད་དེ་སོད་ཅིག་ཅེས་མ་བརྗོད་ཀྱང་གསད་བྱ་སྟོན་པ་ནི་གསོད་པར་བསྒོ་བའི་
རང་བཞིན་ཅན་ཡིན་པའི་ཕྱིར་རོ་ཞེས་པའོ། །གལ་ཏེ་གསོད་སེམས་མེད་ན་ནི་བསྟན་
ནས་བསད་ཀྱང་ཉེས་བྱས་ཏེ། ཞུ་བ་ཉུང་ཤོས་ལས། དགུམ་པའི་སེམས་ཉེ་བར་གནས་
པར་མ་གྱུར་པར་དེ་དག་ལ་བསྟན་ཏེ། སྲོག་དང་ཕྲལ་ན་ཅིར་འགྱུར་ལགས། ཉེས་བྱས་སོ། །
ཞེས་གསུངས་པའི་ཕྱིར་རོ། །སྔར་མ་དང་མངལ་ན་གནས་པ་གཉིས་ལས་མ་བསམ་པ་
ཤོས་ཤི་ན་སྦོམ་པོའོ་ཞེས་ལུང་རྣམ་འབྱེད་ལས་གསུངས་པ་ནི་དཔེའམ་མཚོན་བྱེད་ཙམ་
དུ་ཟད་པའོ། །དཔེས་མཚོན་པའི་དོན་ནི་ལུང་ཞུ་བ་ལས། བཙུན་པ་མི་གཉིས་ལས་
གཞན་འགུམ་པར་བསམས་པ་ལས་གཞན་བཀུམ་ན་ཅིར་འགྱུར། སྦོམ་པོར་འགྱུར། མ་
བཀུམ་པར་འཚལ་ནས་བུད་མེད་གཞན་བཀུམ་ན་ཅིར་འགྱུར་སྦོམ་པོར་འགྱུར་རོ། །དགྲ་
བཅོམ་པ་འགུམ་པར་འཚལ་ནས་སོ་སོའི་སྐྱེ་བོ་བཀུམ་ན་ཅིར་འགྱུར་སྦོམ་པོར་འགྱུར་རོ་
ཞེས་པ་ལ་སོགས་པའོ། །དགེ་སློང་གིས་བདག་ཉིད་གསོད་ན་སྦྱོར་བ་ལ་སྦོམ་པོའོ། །ཤི་
བ་ལས་དངོས་གཞིའི་ལྟུང་བ་མི་འབྱུང་སྟེ། ཊཱི་ཀ་ལས། བསད་པ་ལས་ནི་མ་ཡིན་ཏེ། ཚེ་
རབས་གཞན་དུ་ལས་ཀྱི་ལམ་སྐྱེ་བ་མེད་དོ་ཞེས་གྲུབ་པའི་མཐའ་ལས་གསུངས་པའི་ཕྱིར་
རོ། །ཞེས་གསུངས་པས་སོ། །གཉིས་པ་ནི། སེམས་གྱུར་པ་མེད་པར་མ་ལེགས་པར་
བྱས་ན་ཉེས་བྱས་སོ། །ཆེད་དུ་མ་བསམས་པར་གྲུབ་པ་ནི་བྱེད་པ་པོ་ཉིད་མ་ཡིན་ནོ། །
ཞེས་གསུངས་ཏེ། གསོད་པའི་སེམས་སུ་གྱུར་པ་མེད་པར་རྡོ་བོར་བ་ལ་སོགས་པའི་རྐྱེན་
དེས་སྲོག་ཆད་དེ་མ་ལེགས་པར་བྱས་ན་ཉེས་བྱས་སོ། །འདི་ལ་གསོད་སེམས་མེད་པས་
སྲོག་བཅད་པའི་ཉེས་པ་མེད་ཀྱང་ཤེས་བཞིན་མ་ཡིན་པར་ཞུགས་པའི་ཉེས་བྱས་ཏེ། ཊི་
ཀ་ལས། ཤེས་བཞིན་མ་ཡིན་པར་ཞུགས་པའི་ཕྱིར་རོ། །ཞེས་གསུངས་པས་སོ། །མདོ་སྔ་

མར་བཤད་མ་ཐག་པ་དེ་ལྟ་བུའམ་བཞད་གད་ཀྱི་བསམ་པས་མཚོན་འཕངས་པས་ཤི་བ་
ལྟ་བུ་ཆེད་དུ་མ་བསམས་པར་སྲོག་བཅད་པ་གྲུབ་པ་ནི་སྲོག་བཅད་པའི་ལྟུང་བ་རྣམ་
གཞག་གི་བྱེད་པ་པོ་ཉིད་མ་ཡིན་ནོ། །གསོད་སེམས་མེད་པའི་ཕྱིར་རོ། །དེ་ཡང་འགྲེལ་
ཆུང་ལས། གསོད་སེམས་མེད་པས་རྩེད་མོ་ལ་སོགས་པ་ལྟ་བུ་བྱས་ཏེ་ཤི་ན་ཉེས་བྱས།
ཞེས་གསུངས་སོ། །གསུམ་པ་ནི། ཚེ་རབས་གཞན་དུ་ལས་སྐྱེ་བ་མེད་དོ། །ཞེས་གསུངས་
ཏེ། དགེ་སློང་གིས་གཞན་གསོད་པའི་སྦྱོར་བ་བྱས་ནས་གསད་བྱའི་སྔ་རོལ་ཏུ་རང་ཤིའམ་
མཉམ་དུ་ཤི་ན་ཚེ་འདིར་སྦོམ་པོ་འབྱུང་བར་ཟད་ཀྱི་གསོད་བྱེད་དེ་ལ་ཚེ་རབས་གཞན་
བར་དོ་ཕན་ཆེད་དུ་ལས་ཀྱི་བྱེ་བྲག་ལྟུང་བ་སྐྱེ་བ་མེད་དོ། །དེ་ཡང་ཚེ་འདིར་སྦྱོར་བ་བྱས་
པ་དེའི་རྐྱེན་གྱིས་བར་དོ་ལ་སོགས་པ་ཚེ་རབས་གཞན་གྱི་ཚེ་མཐར་ཐུག་གྲུབ་ན་དེ་ལ་
མཐར་ཐུག་གི་ལྟུང་བ་འབྱུང་མི་སྲིད་པའི་དོན་ནོ། །གསོད་པའི་ཕམ་པར་འགྱུར་བ་ཞུ་
བའི་སྐབས་སོ། །བཞི་པ་འདུལ་བྱེད་ཀྱི་སྐབས་ནས་བྱུང་བ་ནི། སྦོམ་པོ་ནི་ཁོ་བོ་འཆི་
བར་འོང་ངོ་ཞེས་དེ་སྐད་ཟེར་བ་ལ་ཡིད་མི་ཆེས་ཤིང་དེ་བཞིན་དུ་སྒྲུབ་པར་བྱེད་ནའོ། །
ནད་པ་ཤི་ན་སླའོ་ཞེས་གཡོག་མི་བྱེད་ནའོ། །མིད་པར་བྱ་བ་མི་འཕྲོད་པ་སྦྱིན་ནའོ། །
འབྲས་ཡོངས་སུ་མ་སྨིན་པ་བརྟོལ་ནའོ། །དོང་དུ་འཇུག་པ་དང་སྒོ་གླེགས་ཀྱིས་འཚིར་བ་
ལ་སོགས་པས་ཉོན་མོངས་པར་བྱེད་ནའོ། །གཡང་ས་ནས་མཆོང་བ་དང་འཆིང་བ་ལ་
སོགས་པས་འཆི་བའི་དོན་དུ་སྒྲུབ་པ་ཡང་ངོ་། །ནད་པ་ལ་བབ་ཅོལ་དུ་མཚོན་དང་ཐག་པ་
སྦྱིན་པར་མི་བྱའོ། །ཞལ་ཏ་པ་ཤེས་བཞིན་དུ་བྱའོ། །གསང་སྔགས་ཀྱི་ཐལ་ལྕག་བྱ་བ་
ཡང་ངོ་། །ཐོགས་པ་བསལ་བའི་ཕྱིར་བསྣུན་པ་ཡང་ངོ་། །དེར་གྱུར་པས་ལེགས་པར་སོ་
སོར་བརྟགས་པར་བྱས་ཏེ་དྲིལ་བར་བྱའོ། །ཕྱོགས་ཉུང་ངུས་འདེགས་པ་ལྕི་བ་ལ་འབད་
པར་མི་བྱའོ། །སྤྱིའུ་ཚུགས་སུ་འགྲོ་བར་མི་བྱའོ། །མ་བསླབས་པས་བསླབས་པ་ལ་སྦྱར་
བར་མི་བྱའོ། །མཚོན་འཕངས་པ་ལ་བསྒོ་བར་མི་བྱའོ། །ནད་པ་མི་ནུས་པ་ལམ་དུ་མི་
བཀྲིའོ། །ཞེས་གསུངས་ཏེ། སྦོམ་པོ་ནི་ཞེས་པ་འོག་ནས་ནད་པ་ལ་བབ་ཅོལ་ཏུ་མཚོན་

དང་ཐག་པ་སྦྱིན་པར་མི་བྱའོ་ཞེས་པ་ཡན་ཆད་ལ་སྦྱར་རོ། །ནད་པ་ན་རེ། བདག་ལ་ཁྲུས་
དང་སྐྱོད་པ་ལ་སོགས་པ་བྱེད་ན་ངེས་པར་ཁོ་བོ་འཆི་བར་འོང་ངོ་ཞེས་དེ་སྐད་ཟེར་བ་ལ་
དགེ་སློང་ཡིད་མི་ཆེས་ཤིང་ཁྲུས་དང་སྐྱོད་པ་ལ་སོགས་པ་དེ་བཞིན་དུ་སྒྲུབ་པར་བྱེད་ན་
སྦོམ་པོའོ། །ཤི་རུང་མ་ཤི་རུང་སྦོམ་པོའོ་ཞེས་འགྲེལ་ཆུང་ལས་སོ། །ནད་པ་མྱུར་དུ་ཤི་ན་
སླའོ་སྟེ་ཤི་ན་རུང་ངོ་ཞེས་དེའི་དོན་དུ་ནད་གཡོག་མི་བྱེད་ན་ཤི་རུང་མ་ཤི་རུང་སྦོམ་པོའོ། །
ནད་པ་ལ་སྨན་ལ་སོགས་པ་མིད་པར་བྱ་བ་མི་འཕྲོད་པ་ཉིད་དུ་ཤེས་ནས་གསོད་སེམས་
མེད་པར་སྦྱིན་ན་ཤི་རུང་མ་ཤི་རུང་སྦོམ་པོའོ། །ནད་ཀྱི་རིགས་འབྲས་ཡོངས་སུ་མ་སྨིན་
པ་སེམས་རྩུབ་པས་བརྟོལ་བར་བྱས་ན་ཤི་རུང་མ་ཤི་རུང་སྦོམ་པོའོ། །སྨིན་པ་བརྟོལ་ན་
ཉེས་པ་མེད་དོ། །གསོད་སེམས་མེད་པར་སྡུག་བསྔལ་གྱིས་ཉམ་ཐག་པར་བྱ་བ་འབའ་
ཞིག་གི་བསམ་པས་མི་གཞན་དོང་དུ་འཇུག་པ་དང་། འཚིར་སྤྱད་ཀྱིས་ཏིལ་འཚིར་བ་
ལྟར་སྒོ་གླེགས་ཀྱིས་འཚིར་བ་ལ་སོགས་པས་ཉོན་མོངས་པར་བྱེད་པ་སྟེ་སྡུག་བསྔལ་
གྱིས་ཉམ་ཐག་པར་བྱེད་ན་ཤི་རུང་མ་ཤི་རུང་སྦོམ་པོའོ། །དེ་ནི་གསོད་པའི་སྦྱོར་བའི་རྣམ་
པ་ཡིན་པས་དེའི་ཕྱིར་འདིར་སྦོམ་པོར་རྣམ་པར་གཞག་གོ་ཞེས་ཊཱི་ཀ་ལས་སོ། །ཁོ་བོ་
འཆི་བར་འོང་ངོ་ཞེས་པ་ནས་འདིའི་བར་ཐམས་ཅད་ལ་གསོད་པའི་སྦོམ་པོ་མཚན་ཉིད་པ་
མི་བསྐྱེད་དེ། གསོད་སེམས་མེད་པའི་ཕྱིར་རོ། །དེས་ན་བསླབ་བྱའི་ཉེས་བྱས་ལ་མིང་
སྦོམ་པོར་བཏགས་པའོ་ཞེས་མཚོ་ཊིཀ་ཏུ་གསུངས་སོ། །དགེ་སློང་གཡང་ས་ནས་མཆོང་
བ་དང་ཐག་པས་འཆིང་བ་ལ་སོགས་པས་བདག་ཉིད་འཆི་བའི་དོན་དུ་སྒྲུབ་པ་ཡང་ངོ་སྟེ་
སྦོམ་པོའོ། །ཊི་ཀ་ལས། སྔར་བདག་ཉིད་གསོད་ན་སྦོམ་པོའོ་ཞེས་སྨོས་པས་དེའི་མཚན་
ཉིད་འདིར་བསྟན་པ་ཡིན་པས་དེའི་ཕྱིར་མ་ཤི་ན་སྦོམ་པོའོ། །ཞེས་གསུངས་སོ། །ཤི་ཡང་
སྔར་གྱི་སྦོམ་པོ་དེར་ཟད་དོ། །ནད་གཡོག་དང་དེ་མ་ཡིན་པས་ཀྱང་ནད་དྲག་པོས་ཉམ་
ཐག་པའི་ནད་པ་ལ་བབ་ཅོལ་དུ་སྟེ་བརྟག་དཔྱད་མ་བྱས་པར་མཚོན་དང་ཐག་པ་ལ་
སོགས་པ་ཁབ་ཡན་ཆད་སྦྱིན་པར་མི་བྱའོ། །འཆི་བའི་འཚོག་ཆས་མི་གཞག་གོ་ཞེས་རྣམ་

འབྱེད་དུ་སྔར་བསྟན་པ་དང་འདི་གཉིས་ཀྱི་ཁྱད་པར་ནི། སྔར་བསྟན་པ་དེ་ནི་ནད་གཡོག་
གིས་མི་གཞག་པར་བསྟན་པ་ཡིན་ལ། སྐབས་འདིར་ནད་གཡོག་མ་ཡིན་པས་ཀྱང་དེ་
ལྟར་བྱ་བ་དགག་པའོ། །གཙུག་ལག་ཁང་རྩིག་པའི་ལག་གི་བླ་བྱེད་པ་ལ་སོགས་པའི་
ཞལ་ཏ་པས་བྱ་བ་འདིས་གཞན་གྱི་སྲོག་ལ་གནོད་པར་འགྱུར་རམ་མི་འགྱུར་སོགས་བློ་
སྔོན་དུ་བཏང་ནས་བྱ་བ་ཐམས་ཅད་ཤེས་བཞིན་དུ་བྱའོ། །ཞལ་ཏ་པ་ནི་བྱ་བ་མང་བས་
མཚོན་པ་སྟེ་གཞན་རྣམས་ཀྱིས་ཀྱང་ཤེས་བཞིན་དུ་བྱ་དགོས་སོ། །གདོན་གྱིས་ཟིན་པ་
ཐར་བར་བྱ་བའི་ཕྱིར་གསང་སྔགས་སྔོན་དུ་འགྲོ་བ་ཉིད་ཀྱི་ཐལ་ལྕགུ་གདོང་དུ་བསྣུན་
པར་བྱ་བ་ཡང་ངོ་ཞེས་ཤེས་བཞིན་དུ་བྱའོ་ཞེས་པའོ། །ཟས་མིད་པ་མགུལ་དུ་ཐོགས་པ་
བསལཾ་བའི་ཕྱིར་རྒྱབ་ཏུ་ཁུ་ཚུར་བསྣུན་པ་ཡང་ངོ་ཞེས་ཤེས་བཞིན་དུ་བྱའོ། །ཤེས་བཞིན་
དེར་གྱུར་པས་མི་ལ་སོགས་པ་གཞན་ལ་གནོད་པར་མི་འགྱུར་བར་ལེགས་པར་སོ་སོར་
བརྟགས་པར་བྱས་ཏེ་རྡོ་དང་ཤིང་ལ་སོགས་པ་དྲིལ་བ་སྟེ་བསྒྲིལ་བར་བྱའོ། །འདེགས་
པར་བྱེད་པའི་ཚོམ་གྱི་ཕྱོགས་ཉུང་དུས་ཕ་བོང་ལ་སོགས་པ་འདེགས་པ་ལྕི་བ་གདེག་པའི་
བྱ་བ་ལ་འབད་པར་མི་བྱ་ཞིང་དགེ་སློང་གིས་དེར་གྲོགས་མི་བྱའོ། །ལག་པ་གཉིས་ས་ལ་
བཙུགས་ཤིང་རྐང་པ་གཉིས་གནམ་ལ་བསྒྲེངས་ཏེ་སྤྱིའུ་ཚུགས་སུ་འགྲོ་བར་མི་བྱའོ། ། །
འགྱེལ་ན་གཞན་ལ་གནོད་ཅིང་བདག་ཉིད་ལ་ཡང་གནོད་པའི་ཆ་ནསཾ་བཀག་པའོ། །འདི་
གང་ཟག་མགོ་བརྟན་ཞེས་བྱ་བས་མགོ་བཏུད་དེ་སོང་བ་ལ་བརྟེན་ནས་བཅས་པས་མགོ་
བཏུད་དེ་ཡང་འགྲོ་བར་མི་བྱའོ། །དགེ་སློང་གཏར་དཔྱད་ལ་སོགས་པ་མ་བསླབས་ཤིང་
མི་མཁས་པས་བསླབ་པ་ལག་ལེན་ལ་སྦྱར་བར་མི་བྱའོ། །འགྲེལ་ཆུང་ལས། གཞན་ལ་
འདི་ལྟར་ཐོབ་ཅིག་ཅེས་ཀྱང་མི་བསྒོ་བདག་ཉིད་ཀྱིས་ཀྱང་མི་གདབ། བཏབ་ཅིང་བཅོལ་
ན་ཉེས་བྱས། ཞེས་སོ། །མདའ་ལ་སོགས་པ་ཕོངས་ཤིག་དང་བལྟའོ་ཞེས་པ་ལྟ་བུ་མཚོན་
འཕངས་པ་ལ་དགེ་སློང་གིས་བསྒོ་བར་མི་བྱའོ། །ནད་པ་ལམ་དུ་འགྲོ་མི་ནུས་པ་ལམ་དུ་
མི་བཀྲི་སྟེ་མི་འཁྲིད་པའོ། །ཊི་ཀ་ལས། འདི་ནི་ལམ་གྱིས་ངལ་བས་འདིའི་སྲོག་ཆད་པོ་

ལ་སོགས་པའི་གནོད་པར་གྱུར་ན་མི་རུང་ངོ་ཞེས་དེའི་ཕྱིར་དགག་པ་མཛད་དོ། །ཞེས་
དང་། འགྲེལ་ཆུང་ལས། མི་ནའང་ངལ་ཞིང་ཉལ་ཉལ་བའི་མི་ལམ་དུ་ན་བར་འགྱུར་བ་
མི་བཀྲི་ཁྲིད་ན་ཉེས་བྱས་ཞེས་གསུངས་སོ། །གསོད་པའི་ཕམ་པར་འགྱུར་བ་འདུལ་བྱེད་
དག་གོ །གསོད་པའི་ཕམ་པར་འགྱུར་བ་རྫོགས་སོ།། །།
བཞི་པ་གཞན་གྱི་དོན་འགྲུབ་པ་ལ་གནོད་པ་རྫུན་སྨྲ་བའི་ཕམ་པ་ལ་བཞི་ལས། དང་པོ་
གླེང་གཞི་ནི་ཡུལ་ཉ་པའི་གྲོང་དུ་གང་ཟག་ཉ་པ་ལས་རབ་ཏུ་བྱུང་བའི་དགེ་སློང་ལྔ་བརྒྱས་
ཉོན་མོངས་པ་རྙེད་པ་འདོད་པས་ཀུན་ནས་བསླངས་ཏེ་ཉེས་པ་མིའི་ཆོས་བླ་མ་མ་ཐོབ་
བཞིན་དུ་ཐོབ་པར་སྨྲས་པ་ལ་བརྟེན་ནས་འོད་མ་ཅན་གྱི་གྲོང་དུ་ཕམ་པ་འདི་བཅས་སོ། །
གཉིས་པ་དགག་བྱ་ནི་དེའི་བྱ་བ་དང་འབྲེལ་ནས་གཞན་བསླུས་པའི་སྒོ་ནས་གནོད་པ་
དང་། རང་འཇིག་རྟེན་ན་ཡོད་ཅིང་སྲིད་པའི་ཆོམ་རྐུན་པ་གསུམ་གྱི་གྲངས་སུ་ཆུད་པའོ། །
འཇིག་རྟེན་ན་ཡོད་ཅིང་སྲིད་པའི་རྐུན་པོ་གསུམ་ནི། གཞན་གྱི་རྫས་འཕྲོག་བཅོམ་བྱེད་པ་
དང༌། དགེ་འདུན་པའི་རྫས་ཐ་ན་རྩྭ་སོགས་གཞན་ལ་བཙོངས་ནས་དེའི་རིན་གྱིས་རང་
འཚོ་ཞིང་ཁྱིམ་མི་གསོ་བར་བྱེད་པ་དང་། མི་ཆོས་བླ་མའི་རྫུན་སྨྲ་བ་སྟེ་གསུམ་དུ་རྣམ་
འབྱེད་ལས་བཤད་དོ། །གསུམ་པ་ངོ་བོ་ནི་བཅས་ལྡན་དགེ་སློང་གིས་ཐ་སྙད་ལྔ་ལྡན་ལུས་
ཐ་མལ་དུ་གནས་པ་གཞན་ལ་འདུ་ཤེས་མ་འཁྲུལ་བའི་སྒོ་ནས་རང་དོན་དུ་མི་ཆོས་བླ་མ་
སྨྲ་འདོད་ཀྱིས་རང་ལ་མི་ཆོས་བླ་མའི་ཡོན་ཏན་མི་ལྡན་པ་ལ་འདུ་ཤེས་བསྒྱུར་ཏེ་ངག་ཡན་
ལག་ལྔ་ལྡན་གྱིས་ཡོན་ཏན་དེ་དང་ལྡན་པར་སྨྲས་པའམ་རང་ལ་མི་ལྡན་པའི་ཡོན་ཏན་དེ་
ལྟ་བུ་གཞན་གྱིས་རང་ལ་ལྡན་པར་སྨྲས་པ་རང་གི་ངག་གིས་དང་དུ་བླངས་ནས་ཕ་རོལ་
པོས་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གསུམ།
རྣམ་འབྱེད་དང་། ཞུ་བ་དང་། འདུལ་བྱེད་ཀྱི་སྐབས་སོ། །དང་པོ་ལ་གཉིས། ལྟུང་བ་རྣམ་
གཞག་དང༌། བསླབ་བྱའོ། །དང་པོ་ལ་གཉིས་ལས། དང་པོ་མདོར་བསྟན་པ་ནི། འདུ་
ཤེས་བསྒྱུར་ཏེ་བདག་ཉིད་མིའི་ཆོས་བླ་མ་དང་ལྡན་པ་ཉིད་དུ་སྨྲས་ནའོ། །ཞེས་གསུངས་

བཏེ། གང་བྱས་ན་སྨྲ་བའི་ཕམ་པར་འགྱུར་ཞེ་ན། དགེ་སློང་གིས་བདེན་པའི་འདུ་ཤེས་གང་
ཡིན་པ་དེ་རྫུན་པ་སྟོན་འདོད་ཀྱི་འདུ་ཤེས་ཀྱིས་བསྒྱུར་ཅིང་སྦས་ཏེ་བཀབ་ནཾས་བདགུ་
ཉིད་མིའི་ཆོས་བླ་མ་དང་ལྡན་པ་ཉིད་དུ་སྨྲས་ན་ཕམ་པར་འགྱུར་བའོ། །འདུ་ཤེས་བསྒྱུར་
ཏེ་ཞེས་པའི་ཤུགས་ཀྱིས་བསྟན་པ་ནི་ལུང་ལས། མངོན་པའི་ང་རྒྱལ་མ་གཏོགས་སོ། །
ཞེས་པ་ཡིན་ནོ། །གཞན་ལ་ནི་མིའི་ཆོས་བླ་མ་དང་ལྡན་ནོ་ཞེས་རྫུན་སྨྲས་ཀྱང་ཕམ་པར་
མི་འགྱུར་བས་དེ་བསལ་བའི་ཕྱིར་བདག་ཉིད་ཅེས་སྨྲས་སོ། །མིའི་ཆོས་བླ་མ་ལ་བཤད་
ལུགས་གཉིས་ཏེ། ཐོབ་པའི་སྒོ་ནས་མིའི་ཆོས་དང་བླ་མ་ཡོན་ཏན་ཐ་དད་དུ་བསྟན་པ་དང་།
སྤངས་པའི་སྒོ་ནས་མིའི་ཆོས་དང་བླ་མ་སྐྱོན་དང་ཡོན་ཏན་དུ་བསྟན་པའོ། །དང་པོ་ནི།
མིའི་ཆོས་ནི་མིས་ཐོབ་པར་བྱ་བའི་ཆོས་མཐར་ཐུག་གི་ཡོན་ཏན་མྱ་ངན་ལས་འདས་པ་
ཡིན་ལ། བླ་མ་ནི་གནས་སྐབས་ཀྱི་ཡོན་ཏན་ཁམས་གོང་མའི་སེམས་ཏེ། ལུང་རྣམ་འབྱེད་
ལས། མིའི་ཆོས་ཞེས་བྱ་བ་ནི་མི་རྣམས་ཀྱི་ཆོས་མྱ་ངན་ལས་འདས་པ་སྟེ། དེ་མི་རྣམས་
ཀྱིས་འཐོབ་ཀྱི་ཟ་མ་དང་། མ་ནིང་དང་། མཚན་གཉིས་པ་དག་གིས་ཀྱང་མི་འཐོབ་ན་
སེམས་ཅན་དམྱལ་བ་དང་། དུད་འགྲོ་དང་། ཡི་དྭགས་རྣམས་ཀྱིས་ལྟ་སྨོས་ཀྱང་ཅི་དགོས་
པའི་ཕྱིར་རོ། །བླ་མ་ཞེས་བྱ་བ་ནི་འདོད་པའི་ཁམས་བས་གཟུགས་ཀྱི་ཁམས་བླ་མ་ཡིན་
ལ། གཟུགས་ཀྱི་ཁམས་བས་གཟུགས་མེད་པའི་ཁམས་བླ་མ་ཡིན་པའོ། །ཞེས་སོ། །
གཉིས་པ་ནི། མིའི་ཆོས་ནི་འདོད་འདུན་དང་། གནོད་སེམས་དང་། གཉིད་རྨུགས་དང༌།
རྒོད་འགྱོད་དང་། ཐེ་ཚོམ་སྟེ་སྒྲིབ་པ་ལྔ་པོ་དག་གོ །བླ་མ་ཞེས་བྱ་བ་ནི་དེ་དག་སྤངས་པའི་
ཁམས་གོང་མའི་སེམས་ལ་སོགས་པ་གང་ཡིན་པ་སྟེ། ལུང་རྣམ་འབྱེད་ལས། ཡང་ན་
མིའི་ཆོས་ཞེས་བྱ་བ་ནི་སྒྲིབ་པ་ལྔ་པོ་དག་གོ །བླ་མ་ཞེས་བྱ་བ་ནི་དེ་དག་སྤངས་པ་གང་
ཡིན་པའོ། །ཞེས་སོ། །གཉིས་པ་རྒྱས་པར་བཤད་པ་ལ་གསུམ་ལས། དང་པོ་སྦྱོར་བའི་
རབ་དབྱེ་ལ་གཉིས་ལས། དང་པོ་ཡན་ལག་གི་མཚན་ཉིད་ནི། མཐོང་ངོ་། །བདག་
མཐོང་ངོ་། །སྒྲ་ཐོས་སོ། །བདག་གི་སྒྲ་ཐོས་སོ། །འགྲོའོ། །བདག་གི་དྲུང་དུ་འོང་ངོ་། །

ལྷན་ཅིག་གཏམ་འདྲེའོ། །ཕེབས་པར་སྨྲའོ། །སོ་སོར་ཀུན་དགའོ། །བདག་དང་རྟག་ཏུ་
ཡང་ལྷན་ཅིག་གནས་པར་བྱེད་དོ་ཞེས་སྨྲ་བ་དེ་ཉིད་དོ། །ལྷ་དང་ཀླུ་དང་གནོད་སྦྱིན་དང་
དྲི་ཟ་དང་མིའམ་ཅི་དང་ལྟོ་འཕྱེ་ཆེན་པོ་དང་ཡི་དྭགས་དང་ཤ་ཟ་དང་གྲུལ་བུམ་དང་ལུས་
སྲུལ་པོའི་ཟླ་ཉིད་ལའོ། །ཞེས་གསུངས་ཏེ། བསམ་གཏན་གྱི་སེམས་ཐོབ་པའི་འབྲས་བུ་
མངོན་ཤེས་ཀྱི་ཡོན་ཏན་གྱི་སྒོ་ནས་བརྗོད་པ་ནི། བདག་གིས་ལྷ་རྣམས་མཐོང་ངོ་། །ལྷ་
རྣམས་ཀྱིས་ཀྱང་བདག་མཐོང་ངོ༌། །བདག་གིས་ལྷ་རྣམས་ཀྱི་སྒྲ་ཐོས་སོ། །ལྷ་རྣམས་
ཀྱིས་ཀྱང་བདག་གི་སྒྲ་ཐོས་སོ། །བདག་ལྷ་རྣམས་ཀྱི་དྲུང་དུ་འགྲོའོ། །ལྷ་རྣམས་ཀྱང་
བདག་གི་དྲུང་དུ་འོང་ངོ་། །ཚུར་ཤོག་འོངས་པ་ལེགས་སོ་ཞེས་བྱ་བ་ལ་སོགས་པས་ལྷ་
རྣམས་བདག་དང་ཕན་ཚུན་ལྷན་ཅིག་གཏམ་འདྲེའོ། །ཡིད་འབེབས་པར་བྱེད་པས་བག་
ཕེབས་པར་སྨྲའོ། །སོ་སོར་ཡོན་ཏན་གྱི་ཚོགས་ལེགས་པར་བསྒྲགས་པས་ཕན་ཚུན་ཀུན་
དགའོ། །ལྷ་རྣམས་བདག་དང་རྟག་ཏུ་ཡང་ཕན་ཚུན་ལྷན་ཅིག་གནས་པར་བྱེད་དོ་ཞེས་
ཀླུ་ལ་སོགས་པ་ལའང་དེ་བཞིན་དུ་སྦྱོར་ཏེ་དེ་དག་ལས་གང་རུང་སྨྲས་ཀྱང་རུང་སྟེ་ངག་
ཡན་ལག་ལྔ་ལྡན་གྱིས་དེ་སྐད་དུ་སྨྲ་བ་ནི་བདག་ཉིད་མིའི་ཆོས་བླ་མ་དང་ལྡན་པར་སྨྲས་
པ་དེ་ཉིད་ཡིན་ཏེ་ཕམ་པར་འགྱུར་བ་ཉིད་དོ། །ངག་ཡན་ལག་ལྔ་ནི། ངག་ཡིན་པ། དེ་
ཡང་རང་གི་ཡིན་པ། བདག་ཉིད་དང་འབྲེལ་བར་སྨྲས་པ། གང་ལ་བསམ་པའི་དོན་སྨྲས་
པ། གསལ་པོར་སྨྲས་པའོ། །ལྷ་རྣམས་ཀྱིས་ཀྱང་བདག་མཐོང་བ་དང་བདག་གི་སྒྲ་ཐོས་
པ་དང་བདག་གི་དྲུང་དུ་འོང་ཞེས་སྨྲས་པ་ནི་རྫུན་དུ་ཇི་ལྟར་འགྱུར་ཞེ་ན། ལུང་ལས། ལྷ་
རྣམས་ཀྱིས་ཀྱང་བདག་མཐོང་ངོ༌། །ལྷ་རྣམས་ཀྱིས་ཀྱང་བདག་གི་སྒྲ་ཐོས་སོ། །ཞེས་
གསུངས་ཏེ། ཀྱང་ཞེས་སྡུད་པའི་སྒྲས་བརྗོད་པས་བདག་གིས་ལྷ་རྣམས་མཐོང་བར་མ་
ཟད་ལྷ་རྣམས་ཀྱིས་ཀྱང་བདག་མཐོང་ངོ་ཞེས་བདག་གིས་མཐོང་བ་དང་། ལྷས་མཐོང་བ་
ཚོགས་དོན་བསྟན་པ་དང༌། དེ་བཞིན་དུ་ཐོས་པ་དང་དྲུང་དུ་འོང་པ་ཚོགས་དོན་བསྟན་
པས་ན་རྫུན་དུ་འགྱུར་རོ། །ཡང་ན་ལྷས་བདག་མཐོང་བ་དང་བདག་གི་སྒྲ་ཐོས་པ་སོགས་

བདག་གིས་དངོས་སུ་གོ་བར་སྨྲས་ན་ཡང་རྫུན་དུ་འགྱུར་རོ། །མཐོང་ངོ་། །བདག་མཐོང་
ངོ་སོགས་སྨྲས་པས་ཕམ་པར་འགྱུར་བ་དེ་ནི་ཟླ་བོ་ཚིག་གཞན་ལ་ལྟོས་པ་ཡིན་ན། ཟླ་
གང་ཡང་རུང་བའམ། ཁྱད་པར་ཅན་ཡིན་ཞེ་ན། ཟླ་ཁྱད་པར་ཅན་དང་བཅས་པ་ཡིན་ཏེ།
གང་ཞེ་ན། བརྒྱ་བྱིན་ལ་སོགས་པ་ལྷ་དང་དུང་སྐྱོང་ལ་སོགས་པ་ཀླུ་ཕྲ་མོ་རྣམས་དང་རྣམ་
ཐོས་སྲས་ལ་སོགས་པ་དང་ལྷའི་གནས་སུ་མཆོད་པར་བྱ་བ་གཏོར་མ་ལེན་པ་རྣམས་ཏེ་
གནོད་སྦྱིན་དང་། ལྷ་རྣམས་ཀྱི་གླུ་དང་རོལ་མོ་བྱེད་ཅིང་ཟས་སུ་དྲི་ཟ་བའི་དྲི་ཟ་དང་།
དུད་འགྲོ་མིའི་རྣམ་པ་ཅན་གཟུགས་ཤིན་ཏུ་བཟང་བ་འཕྲོག་མ་ལ་སོགས་པ་མིའམ་ཅི་
དང༌། ཀླུ་ཆེན་པོ་དགའ་བོ་དང་ཉེ་དགའ་བོ་ལ་སོགས་པ་ལྟོ་བས་འགྲོ་བའི་ལྟོ་འཕྱེ་ཆེན་
པོ་དང་། རྐང་པ་ཕྱིར་ལྟ་བ་ལྟོགས་པས་སྡུག་བསྔལ་བ་ཡི་དྭགས་དང་། ཡི་དྭགས་ཀྱི་བྱེ་
བྲག་ཤ་དང་ཁྲག་ཟ་བའི་ནག་པོ་ཆེན་པོ་ལ་སོགས་པ་ཤ་ཟ་དང་། ཡན་ལག་གི་འབྲས་བུ་
བུམ་པའི་རྣམ་པ་དང་འདྲ་བ་ཡི་དྭགས་ཀྱི་རྣམ་པ་བུམ་སྣ་ལ་སོགས་པ་གྲུལ་བུམ་དང་།
འདི་ལ་སུམ་བརྒྱ་པའི་འགྲེལ་པ་དགེ་ཚུལ་གྱི་བྱ་བ་ཞེས་པ་ལས། གྲུལ་བུམ་ཞེས་པ་ནི་ཡི་
དྭགས་གླུགས་པ་ཆེན་པོའོ། །ཞེས་གསུངས་སོ། །ལུས་ཐུང་ངུ་དྲི་ང་བ་སེག་དང་རེ་ལྡེ་
སོགས་གྱོན་པའི་ཡི་དྭགས་ཀྱི་བྱེ་བྲག་ལུས་སྤྲུལ་པོའི་སྟེ་དེ་དག་གི་ཟླ་ཉིད་ལ་མཐོང་བ་
ལ་སོགས་པ་སྨྲས་ན་ཕམ་པའོ། །དེ་ལྟར་གནོད་སྦྱིན་དང་དྲི་ཟ་ནི་ལྷའི་བྱེ་བྲག ཀླུ་དང་
མིའམ་ཅི་དང་ལྟོ་འཕྱེ་ཆེན་པོ་རྣམས་ནི་དུད་འགྲོ། ལྷག་མ་རྣམས་ནི་ཡི་དྭགས་སོ། །ལྷ་ལ་
སོགས་པ་དེ་དག་གི་གཟུགས་དང་སྒྲ་ནི་ལྷའི་མིག་དང་རྣ་བ་ཅན་མིའི་ཆོས་བླ་མ་དང་ལྡན་
པ་རྣམས་ཀྱིས་མཐོང་བ་དང་ཐོས་པ་ཡིན་པ་དེའི་ཕྱིར་དེ་དག་སྨྲས་པས་བདག་ཉིད་མིའི་
ཆོས་བླ་མ་དང་ལྡན་པ་ཉིད་དུ་སྨྲས་པ་ཡིན་ནོ། །གཉིས་པ་སེལ་བ་ནི། སྦོམ་པོའི་དབང་དུ་
བྱས་པ་ཉིད་ནི་རྡུལ་ཁྲོད་ཀྱི་ཤ་ཟའོ། །ཞེས་གསུངས་ཏེ། སྦོམ་པོའི་དབང་དུ་བྱས་པ་ཉིད་
ནི། མཐོང་ངོ་ཞེས་སོགས་ཀྱི་ཚིག་དེ་རྡུལ་ཁྲོད་ཀྱི་ཤ་ཟ་ཉིད་ཀྱི་ཟླ་དང་བཅས་ཏེ་རྡུལ་ཁྲོད་
ཀྱི་ཤ་ཟ་མཐོང་ངོ་ཞེས་བྱ་བ་ལ་སོགས་པ་བརྗོད་ན་སྦོམ་པོར་འགྱུར་བའོ། །རྒྱུ་མཚན་ནི་

འདི་ལྷའི་མིག་གི་མངོན་ཤེས་མེད་པ་གང་ཟག་ཕལ་བ་འགའ་རེས་ཀྱང་མཐོང་ནུས་པས་
སོ། །དེ་ནི་རྣམ་འབྱེད་འགྲེལ་ལས། རྡུལ་ཁྲོད་ཀྱི་ཤ་ཟ་ནི་ཕྱགས་དར་ཁྲོད་ཀྱི་འདྲེའམ་
ཚུབ་མའི་ནང་ན་འདུག་པའི་འདྲེའོ། །ཞེས་དང་། འགྲེལ་ཆུང་ལས། ཕྱགས་དར་ཁུལ་ན་
གནས་ཤིང་ཚུབ་མར་བརྫུ་ནུས་པ་ཞིག་ཡོད་དེ་ཞེས་གསུངས་སོ། །གཉིས་པ་ངོ་བོའི་རབ་
དབྱེ་ལ་གཉིས་ལས། དང་པོ་ཡན་ལག་གི་མཚན་ཉིད་ནི། མི་རྟག་པ་ཉིད་ལ་སོགས་པའི་
འདུ་ཤེས་དང་། བསམ་གཏན་རྣམས་དང་། ཚད་མེད་པ་རྣམས་དང་། གཟུགས་མེད་པ་
རྣམས་དང་། འབྲས་བུ་རྣམས་དང་། མངོན་པར་ཤེས་པ་ལ་སོགས་པ་ནི་ཆོས་བླ་མའོ། །
ཞེས་གསུངས་ཏེ། ངོ་བོའི་སྒོ་ནས་བརྗོད་པ་མི་རྟག་པ་ཉིད་ལ་སོགས་པའི་འདུ་ཤེས་བཅུ་
དང་མི་སྡུག་པ་ལ་སོགས་པའི་འདུ་ཤེས་བཅུ་སྟེ། རྣམ་འབྱེད་ལས། མི་རྟག་པའི་འདུ་
ཤེས་དང་། མི་རྟག་པ་ལ་སྡུག་བསྔལ་བའི་འདུ་ཤེས་དང་། སྡུག་བསྔལ་བ་ལ་བདག་མེད་
པའི་འདུ་ཤེས་དང་། ཟས་ལ་མི་མཐུན་པའི་འདུ་ཤེས་དང་། འཇིག་རྟེན་ཐམས་ཅད་ལ་
མངོན་པར་མི་དགའ་བའི་འདུ་ཤེས་དང་། ཉེས་དམིགས་ཀྱི་འདུ་ཤེས་དང༌། སྤོང་བའི་
འདུ་ཤེས་དང་། འདོད་ཆགས་དང་བྲལ་བའི་འདུ་ཤེས་དང་། འགོག་པའི་འདུ་ཤེས་དང་།
འཆི་བའི་འདུ་ཤེས་དང་། མི་སྡུག་པའི་འདུ་ཤེས་དང༌། རྣམ་པར་བསྔོས་པའི་འདུ་ཤེས་
དང༌། རྣམ་པར་རྣག་པའི་འདུ་ཤེས་དང་། རྣམ་པར་བམ་པའི་འདུ་ཤེས་དང༌། རྣམ་པར་
འབུས་གཞིགས་པའི་འདུ་ཤེས་དང༌། རྣམ་པར་ཟོས་པའི་འདུ་ཤེས་དང་། རྣམ་པར་
དམར་བའི་འདུ་ཤེས་དང་། རྣམ་པར་འཐོར་བའི་འདུ་ཤེས་དང་། རུས་གོང་གི་འདུ་ཤེས་
དང༌། སྟོང་པ་ཉིད་དུ་སོ་སོར་རྟོགས་པའི་འདུ་ཤེས་ཞེས་གསུངས་པའི་འདུ་ཤེས་རྣམས་
ཐོས་བསམ་གྱིས་ཤེས་པ་ཙམ་མ་ཡིན་པར་མངོན་པར་རྟོགས་པ་ལས་བྱུང་བ་དང་། ལུང་
ལས་རྒྱུ་སྙོམས་འཇུག་གི་བསམ་གཏན་དང་འབྲས་བུ་སྐྱེ་བའི་བསམ་གཏན་གཉིས་སུ་
གསུངས་པ་ལས་རྒྱུ་སྙོམས་འཇུག་གི་བསམ་གཏན་དང་པོ་ལ་སོགས་པ་བཞི་པོ་རྣམས་
དང༌། བསམ་གཏན་དངོས་གཞིས་བསྡུས་པའི་བྱམས་སྙིང་རྗེ་དགའ་བ་བཏང་སྙོམས་ཏེ་

ཚད་མེད་པ་བཞི་པོ་རྣམས་དང་། ནམ་མཁའ་མཐའ་ཡས་སྐྱེ་མཆེད། རྣམ་ཤེས་མཐའ་
ཡས་སྐྱེ་མཆེད། ཅི་ཡང་མེད་པའི་སྐྱེ་མཆེད། འདུ་ཤེས་མེད་འདུ་ཤེས་མེད་མིན་གྱི་སྐྱེ་
མཆེད་དེ་གཟུགས་མེད་པ་ཉིད་ཀྱི་སྙོམས་འཇུག་བཞི་པོ་རྣམས་དང་། རྒྱུན་ཞུགས། ཕྱིར་
འོང་། ཕྱིར་མི་འོང་། དགྲ་བཅོམ་པ་སྟེ་དགེ་སྦྱོང་གི་འབྲས་བུ་བཞི་པོ་རྣམས་དང༌། རྫུ་
འཕྲུལ་གྱི་ཡུལ་ཤེས་པ་དང་། ལྷའི་རྣ་བ་དང་། གཞན་གྱི་སེམཾས་ཤེས་པ་དང་། སྔོན་གྱི་
གནས་རྗེས་སུ་དྲན་པ་དང་། ལྷའི་མིག་གིས་འཆི་འཕོ་བ་དང་སྐྱེ་བ་ཤེས་པ་དང་། ཟག་པ་
ཟད་པའི་མངོན་པར་ཤེས་པ་སྟེ་མངོན་པར་ཤེས་པ་དྲུག་དང་། ལ་སོགས་པའི་སྒྲས་ནི་
ཟད་པར་ཟིལ་གནོན་ལ་སོགས་པའི་ཟག་བཅས་དང་ཟག་མེད་ཀྱི་ཡོན་ཏན་གཞན་པ་
རྣམས་བསྡུས་ཏེ་དེ་དག་ཐམས་ཅད་ནི་མིའི་ཆོས་བླ་མའོ། །གཞན་ཡང་རྟེན་གྱི་སྒོ་ནས་མི་
ཆོས་བླ་མ་བརྗོད་པ་ནི། ཞང་སྟོན་བསྟན་པ་རྒྱ་མཚོའི་སྡོམ་གསུམ་གྱི་རྣམ་བཞག་ཉེར་
མཁོ་སྙིགས་མའི་གདུང་སེལ་ལས། སངས་རྒྱས་བྱང་སེམས་ཀྱི་སྤྲུལ་པ་ཡིན་པར་སྨྲ་བ་
སོགས་ནི་དངོས་ཡིན་ལ། ཞེས་གསུངས་པ་ལྟར་ང་སངས་རྒྱས་དང་། མིའི་ཆོས་ལས་
འདས་པའི་བླ་མའི་ཡོན་ཏན་རྒྱུད་ལ་ལྡན་པའི་བྱང་སེམས་གང་རུང་གི་སྤྲུལ་པ་ཡིན་ཞེས་
རྫུན་དུ་སྨྲ་བའམ་གཞན་གྱིས་ཁྱོད་དེ་ལྟ་བུ་ཡིན་ནོ་ཞེས་རྫུན་དུ་སྨྲས་པ་ངག་གིས་དང་དུ་
ལེན་ན་ཕམ་པར་འགྱུར་བ་དང་། གཞན་ཡང་དཔེར་ན་ཁོ་བོ་སྦྱོར་ལམ་པ་ཞིག་ཡིན་ཞེས་
སྨྲ་བ་ལྟ་བུའམ་གཞན་གྱིས་ཁྱོད་དེ་ལྟ་བུ་ཡིན་ནོ་ཞེས་རྫུན་དུ་སྨྲས་པ་ངག་གིས་དང་དུ་
ལེན་པ་ལ་ཡང་ཕམ་པ་འབྱུང་ངོ་། །གཉིས་པ་སེལ་བ་ནི། སྦོམ་པོའི་དབང་དུ་བྱས་པ་ཉིད་
ནི་ཞི་གནས་ཀྱི་རྒྱུ་མཚན་རང་གི་མཚན་ཉིད་འཛིན་པ་ཉོན་མོངས་པ་རྣམ་པར་གནོན་པའོ། །
ཞེས་གསུངས་ཏེ། གང་སྨྲས་ན་སྦོམ་པོའི་དབང་དུ་བྱས་པ་ཉིད་ནི་འདི་ལྟ་སྟེ། དེའང་ཞི་
གནས་ཞེས་བྱ་བ་ནི་ཏིང་ངེ་འཛིན་ཡིན་ལ། དེ་ལ་གཉིས་ཏེ་ཚད་མེད་པ་ལ་སོགས་པ་མོས་
པ་ཡིད་ལ་བྱེད་པ་དང་། མི་རྟག་པ་ལ་སོགས་པ་དེ་ཁོ་ན་ཡིད་ལ་བྱེད་པའོ། །ཞི་གནས་དེ་
ཉིད་ཀྱི་རྒྱུ་མཚན་ནི་བསམ་གཏན་དང་པོའི་དངོས་གཞིའི་ཏིང་ངེ་འཛིན་མ་སྐྱེས་ཀྱང་དེ་སྐྱེ་

བ་ལ་ཉེ་བར་ཕྱོགས་པའི་ཡིད་ལ་བྱེད་པའི་ཁྱད་པར་འདོད་ཁམས་ཀྱི་སེམས་རང་གི་
མཚན་ཉིད་འཛིན་པ་སྟེ་འདོད་ཁམས་ཀྱི་ཐོས་བསམ་ལས་བྱུང་བའི་ཤེས་པ་མི་སྡུག་པ་ལ་
སོགས་པ་ལ་དམིགས་ཤིང་བྱེད་ལས་ཉོན་མོངས་པ་རྩ་བ་ནས་མི་སྤོང་ཡང་མགོ་རྣམ་པར་
གནོན་པ་སྟེ་ཡིད་ལ་བྱེད་པ་དེ་ལྟ་བུ་བདག་ལ་ཡོད་དོ་ཞེས་རྫུན་དུ་སྨྲ་ན་ཡང་སྦོམ་པོའོ། །
གསུམ་པ་དེའི་ཆོས་བརྗོད་པས་སྨྲ་བ་ལ་གཉིས་ལས། དངོས་ནི། དེ་དང་ལྡན་པའི་ཆོས་
ཅན་ཉིད་དུ་སྨྲ་བ་ནི་དེ་དང་ལྡན་པ་ཉིད་མ་སྨྲས་པ་མ་ཡིན་ནོ། །ཞེས་གསུངས་ཏེ། མི་མ་
ཡིན་ལ་སོགས་པས་མི་འཚེ་བ་ཉིད་རྒྱུན་དུ་ཞུགས་པ་ལ་སོགས་པ་འཕགས་པའི་ཆོས་སུ་
གྲགས་པ་ལ། ཁོ་བོ་ཡང་མི་མིན་ལ་སོགས་པས་འཚེ་བར་མི་བྱེད་དོ་ཞེས་ཟེར་བ་ལྟ་
བུའམ། ཁྱིམ་རྣམས་སུ་མགྲོན་དུ་བོས་པ་ན་སྟན་ཁྲ་བོ་བཤམས་པ་ནི་འཕགས་པ་རྣམས་
ཀྱི་ཁྱད་པར་གྱི་ཆོས་སུ་གྲགས་པ་ན་དེར་བདག་ལ་ཡང་སྟན་ཁྲ་བོ་ཤོམ་པར་བྱེད་དོ་ཞེས་
ཟེར་བ་ལྟ་བུ་བདག་ཉིད་མིའི་ཆོས་བླ་མ་དེ་དང་ལྡན་པའི་ཆོས་ཅན་དེ་ལྟ་བུ་ཉིད་དུ་སྨྲ་བ་
ནི་མིའི་ཆོས་བླ་མ་དེ་དང་ལྡན་པ་ཉིད་མ་སྨྲས་པ་མ་ཡིན་ཏེ་སྨྲས་པ་ཁོ་ན་ཡིན་པས་ཕམ་
པར་འགྱུར་བ་ཡིན་ནོ། །གཉིས་པ་སྦྱོར་བའི་སེལ་བ་དོགས་གཅོད་དང་བཅས་པ་ནི། དེ་
ཡོད་དོ་ཞེས་རང་གི་བསམ་པ་གཞན་ལ་སྦྱོར་ཞིང་སྟོན་པ་ཉིད་དོ། །ཉེ་བར་སྦྱོར་ན་མ་
ཡིན་ནོ། །ཞེས་གསུངས་ཏེ། བདག་ཅག་གི་ནང་ན་ལྷ་སོགས་མཐོང་བ་དང་། ལྷ་སོགས་
ཀྱིས་མཐོང་བ་དང་། ལྷའི་སྒྲ་ཐོས་པ་ལ་སོགས་པ་དེ་ཡོད་དོ་ཞེས་བསམ་པ་ནི་རང་ལ་གོ་
བར་འདོད་པའི་རང་གི་བསམ་པ་དང་བཅས་པས་སྦྱོར་བ་ནི་གཞན་ལ་སྦྱོར་ཞིང་སྟོན་པ་
ནི་སྦོམ་པོར་འགྱུར་བ་ཉིད་དོ། །དེ་བཞིན་དུ་བདག་ཅག་གི་ནང་ན་རྡུལ་ཁྲོད་ཀྱི་ཤ་ཟ་
མཐོང་བ་དང་། དེའི་སྒྲ་ཐོས་པ་སོགས་ཡོད་དོ་ཞེས་ཟེར་ཞིང་ཁོ་བོའོ་ཞེས་མི་ཟེར་བ་དང་།
ཞི་གནས་ཀྱི་རྒྱུ་མཚན་རང་གི་མཚན་ཉིད་འཛིན་པ་ཉོན་མོངས་པ་རྣམ་པར་གནོན་པ་ཐོབ་
པ་དག་ཡོད་དོ་ཞེས་ཟེར་ཞིང་ཁོ་བོའོ་ཞེས་མི་ཟེར་ན་ཉེས་བྱས་སུ་འགྱུར་བར་ལུང་རྣམ་
འབྱེད་ལས་གསུངས་སོ། །སྔར་ནི་ལྷ་མཐོང་བ་ལ་སོགས་པ་དེ་ཡོད་དོ་ཞེས་གཞན་ལ་

སྦྱོར་ཞིང་ཕྱིས་ནི་དེ་ང་ཉིད་དོ་ཞེས་རང་ལ་ཉེ་བར་སྦྱོར་ན་ནི་གཞན་ལ་སྦྱོར་ཞིང་སྟོན་པ་
ཉིད་མ་ཡིན་ལ་ལྟུང་བ་ཡང་ན་སྨད་པ་ཉིད་མ་ཡིན་ནོ། །གཉིས་པ་བསླབ་བྱ་ནི། མ་
བསམས་པར་བསྟན་པར་མི་བྱའོ། །ཞེས་གསུངས་ཏེ། ལེགས་པར་མ་བསམས་པ་སྟེ་མ་
བརྟགས་པར་འདས་པ་དང་མ་འོངས་པ་སོགས་ལུང་བསྟན་པར་མི་བྱའོ། །བསྟན་ན་ཉེས་
བྱས་ཞེས་འགྲེལ་ཆུང་ལས་སོ། །ཅི་ནས་ཀྱང་ཕྱིས་འཇིག་རྟེན་པ་དག་ཡིད་མི་ཆེས་པར་མི་
འགྱུར་བ་དེ་ལྟར་བསམ་པར་བྱའོ་ཞེས་ཊཱི་ཀ་ལས་སོ། །སྨྲ་བའི་ཕམ་པར་འགྱུར་བ་རྣམ་
པར་འབྱེད་པའོ། །གཉིས་པ་ཞུ་བའི་སྐབས་ནས་འབྱུང་བ་ལ་གཉིས། ཡན་ལག་ལ་
དོགས་པ་གཅོད་པ། བསམ་པ་དང་སྦྱོར་བའི་སེལ་བ་དོགས་གཅོད་དང་བཅས་པའོ། །
དང་པོ་ནི། བླ་མ་ཐོབ་པ་ཡོངས་སུ་ཉམས་པ་གོ་བར་བྱེད་པ་ནི་མ་བརྗོད་པ་མ་ཡིན་ནོ། །
ཞེས་གསུངས་ཏེ། བདག་ནི་རྒྱུན་ཞུགས་ཀྱི་འབྲས་བུ་ཐོབ་པ་ལས་ཉམས་པའོ་ཞེས་
བརྗོད་པ་ལྟ་བུ་མིའི་ཆོས་བླ་མ་སྔོན་ཐོབ་པ་ད་ལྟར་ཡོངས་སུ་ཉམས་པ་ཡིན་ནོ་ཞེས་
གཞན་ལ་གོ་བར་བྱེད་པ་ནི་མིའི་ཆོས་བླ་མ་མ་བརྗོད་པ་མ་ཡིན་ནོ། །བརྗོད་པ་ཁོ་ན་
ཡིན་པས་གལ་ཏེ་རྫུན་ན་ནི་ཕམ་པར་འགྱུར་རོ། །འོན་ཀྱང་བྱེ་སྨྲའི་ལུགས་ཀྱི་ཉམས་པའི་
ཆོས་ཅན་གྱི་དགྲ་བཅོམ་ཐོབ་ནས་ཉམས་པའམ་སྤྱིར་བསམ་གཏན་གྱི་སེམས་ལ་སོགས་
པ་ཐོབ་ནས་ཉམས་པ་ལྟ་བུ་བདེན་པ་ཉིད་ན་ནི་འདིའི་ལྟུང་བ་མེད་དོ། །གཉིས་པ་ནི། བླ་
མ་བརྗོད་པའི་འདུན་པས་མིང་མཐུན་པའི་དོན་བརྗོད་ན་སྦོམ་པོའོ། །ནོར་ན་ཡང་ངོ་། །
གཞོགས་སྨོས་ཀྱང་ངོ་། །ཡང་དག་པ་ཕྱི་མ་ཉིད་ལ་དེ་མི་འབྱུང་བ་མ་ཡིན་ནོ། །ཞེས་
གསུངས་ཏེ། མིའི་ཆོས་བླ་མ་གོ་བར་འདོད་པ་མེད་ཀྱང་བརྗོད་པར་འདོད་པའི་འདུན་
པས་ཆུའི་རྒྱུན་ལ་ཞུགས་ནས་བདག་ནི་རྒྱུན་དུ་ཞུགས་སོ་ཞེས་པ་ལྟ་བུ་མིང་མཐུན་པའི་
དོན་བརྗོད་ན་སྦོམ་པོའོ། །རྒྱུན་ཞུགས་ལྟ་བུ་བརྗོད་པར་བསམ་པ་ལས་ཕྱིར་འོང་ལ་
སོགས་པ་ཐོབ་བོ་ཞེས་ངག་ཏུ་བརྗོད་པ་ནོར་ནུ་ཡང་སྦོམ་པོ་འབྱུང་ངོ༌། །ངས་མིའི་ཆོས་བླ་
མ་ཐོབ་བོ་ཞེས་གསལ་བོར་མི་བརྗོད་པར་བདག་ཅག་གཉིས་འདྲ་ན་ཁྱོད་དགྲ་བཅོམ་

པར་འགྱུར་རོ་ཞེས་པ་ལྟ་བུ་ཟུར་གྱིས་གཞོགས་སྨོས་བྱེད་པས་ཀྱང་སྦོམ་པོ་འབྱུང་ངོ༌། ། །
དེ་ལྟར་གཞོགས་སྨོས་ཀྱིས་རང་ཉིད་དགྲ་བཅོམ་པར་སྟོན་པའི་ཚིག་སྔར་སྨྲས་ནས་འོན་
ཀྱང་ཁོ་བོ་ནི་དགྲ་བཅོམ་པ་མ་ཡིན་ནོ་ཞེས་ཡང་དག་པར་སྨྲས་པ་ཕྱི་མ་ཉིད་ལ་སྔར་གྱི་
གཞོགས་སྨོས་ཀྱི་སྦོམ་པོའི་རྒྱུན་དེ་མི་འབྱུང་བ་མ་ཡིན་ནོ། །གལ་ཏེ་ཚིག་ཕྱི་མ་བདེན་
པར་སྨྲས་པའི་རྗེས་སུ་སྔར་གྱི་གཞོགས་སྨོས་ཀྱི་དོན་དེ་ཕ་རོལ་པོས་གོ་ན་ནི་གཞོགས་
སྨོས་ཀྱི་སྦོམ་པོའི་སྐད་ཅིག་དང་པོ་ཡང་མི་འབྱུང་བ་མ་ཡིན་ནོ། །ཊི་ཀ་ལས། གལ་ཏེ་
དགེ་སློང་གིས་སྔར་མིའི་ཆོས་བླ་མ་གཞོགས་སྨོས་བྱས་པའི་ཚིག་བརྗོད་ལ་ཕྱིས་ནི་བདེན་
པར་བརྗོད་ན་དེ་ལྟ་ན་ཡང་གཞོགས་སྨོས་ཀྱི་ཚིག་སྔ་མ་དེ་གཞོགས་སྨོས་ཉིད་དུ་མི་འགྱུར་
བ་མ་ཡིན་ཏེ་འགྱུར་བ་ཁོ་ནའོ། །ཞེས་སོ། །སྨྲ་བའི་ཕམ་པར་འགྱུར་བ་ཞུ་བའི་སྐབས་སོ། །
གསུམ་པ་འདུལ་བྱེད་ཀྱི་སྐབས་ནས་འབྱུང་བོ་ལ་གཉིས་ལས། ཡོན་ཏན་བརྗོད་པ་དང་དུ་
ལེན་པ་ནི། སྦོམ་པོ་ནི་བཙུན་པ་དགྲ་བཅོམ་པ་ཆོས་གོས་ལ་སོགས་པ་མཆོག་འོས་པ་
བྲམ་ཟེ་སྡིག་པའི་ཆོས་བསལ་བ། བཙུན་པའི་དབང་པོ་དྲུག་པོ་དག་ནི་ཤིན་ཏུ་དུལ་བ་
སྦས་པ་བསྲུངས་པ་བསྒོམས་པ་དག་ཡིན་ནོ་ཞེས་ཟེར་བ་ལ་ཅང་མི་སྨྲ་བས་དང་དུ་ལེན་
པར་བྱེད་ནའོ། །ཞེས་གསུངས་ཏེ། སྦོམ་པོ་ནི་ཁྱིམ་བདག་གིས་དགེ་སློང་ལ་སྨྲས་པ་
བཙུན་པ་ནི་དགྲ་བཅོམ་པའོ་ཞེས་ཟེར་བའམ་བཙུན་པ་ནི་ཆོས་གོས་ལ་སོགས་པ་མཆོག་
འོས་པའོ་ཞེས་ཟེར་བའམ་བཙུན་པ་ནི་ཚངས་པར་སྤྱོད་པའི་བྲམ་ཟེ་སྡིག་པའི་ཆོས་
བསལ་བ་སྟེ་སྤངས་པའོ་ཞེས་ཟེར་བའམ་བཙུན་པའི་མིག་ལ་སོགས་པའི་དབང་པོ་དྲུག་
པོ་དགུ་ནི་མི་སྡུག་པ་ལ་སོགས་པ་བསྒོམས་པས་ཤིན་ཏུ་དུལ་བ་དང་། ཟག་པ་མེད་པའི་
ལམ་བསྐྱེད་པས་སྦས་པ་དང༌། དྲན་པ་དང་ཤེས་བཞིན་དག་གིས་ཤིན་ཏུ་བསྲུངས་པ་
དང༌། ཉོན་མོངས་པ་མེད་པ་ལ་སོགས་པ་མངོན་དུ་གྱུར་པས་ཤིན་ཏུ་བསྒོམས་པ་དག་
ཡིན་ནོ་ཞེས་ཟེར་བ་ལ་དགེ་སློང་གིས་ཅང་མི་སྨྲ་བས་ལུས་ཀྱི་རིག་བྱེད་ཀྱིས་དང་དུ་ལེན་
པར་བྱེད་ཅིང་གཞན་གྱིས་དེའི་དོན་གོ་ན་སྦོམ་པོའོ། །མ་གོ་ན་ནི་ཉེས་བྱས་དང་ཚིག་གིས་

དང་དུ་ལེན་ན་ནི་ཕམ་པར་འགྱུར་བར་རྒྱ་ཆེར་འགྲེལ་སོགས་ལས་གསུངས་སོ། །ཡིད་ཁོ་
ནས་དང་དུ་ལེན་ན་ནི་བསྡམ་བྱར་ཟད་དེ། འདུལ་བ་བསྡུ་བ་དང་མ་རྣམ་གྱི་ཊཱི་ཀ་ལས།
ཐམས་ཅད་དུ་ཡང་བསྡམ་པར་བྱ་བ་ཞེས་བྱ་བ་ནི་ཡིད་ཀྱི་ཉེས་བྱས་ཡིན། ཞེས་སོ། །
གཉིས་པ་བསྙེན་བཀུར་བསྔགས་པ་དང་དུ་ལེན་པ་ནི། བཙུན་པ་གལ་ཏེ་དགྲ་བཅོམ་པ་
ཡིན་ན་བདག་གི་བསོད་སྙོམས་ལོངས་ཤིག ཁྱིམ་དུ་ཞུགས་ཤིག སྟན་ལ་འདུག་ཅིག
ལག་ཆུ་ཟེད་ཅིག བཟའ་བ་དང་། སྲན་ཚོད་དང་། བཅའ་བ་ལོངས་ལ་ཟོ་ཞིག རྗེས་སུ་
ཡི་རང་བར་བྱོས་ཤིག བྱུང་ཞིག་ཅེས་པ་ལ་དེ་བཞིན་དུ་སྒྲུབ་ནའོ། །ཞེས་གསུངས་ཏེ།
ཁྱིམ་བདག་གིས་དགེ་སློང་ལ་སྨྲས་པ། བཙུན་པ་ཁྱོད་གལ་ཏེ་དགྲ་བཅོམ་པ་ཡིན་ན་
བདག་གི་བསོད་སྙོམས་ལོངས་ཤིག ཁྱིམ་དུ་ཞུགས་ཤིག སྟན་ལ་འདུག་ཅིག ལག་ཆུ་
ཟེད་ཅིག བཟའ་བ་དང་སྲན་ཚོད་དང་བཅུའི་བ་ལོངས་ལ་སྟེ་བྱིན་ལེན་གྱིས་ལ་ཟོ་ཞིགཾ
ཆོས་སྟོན་བྱས་པ་ལ་རྗེས་སུ་ཡི་རང་བར་བྱོས་ཤིག ཁྱིམ་ནས་ཕྱིར་བྱུང་ཞིག་ཅེས་དེ་དག་
ལས་གང་རུང་བརྗོད་པ་ལ་དེ་བཞིན་དུ་དགེ་སློང་གིས་ཅང་མི་སྨྲ་བར་བསོད་སྙོམས་ལེན་
པ་ལ་སོགས་པ་ལུས་ཀྱི་རིག་བྱེད་ཀྱིས་སྒྲུབ་ན་སྦོམ་པོའོ། །དེ་རྣམས་ལ་རྫུན་གྱི་ཕམ་པར་
མི་འགྱུར་ཏེ་ཚིག་ཏུ་སྨྲས་པ་མེད་པའི་ཕྱིར་རོ། །གལ་ཏེ་ཚིག་གིས་དང་དུ་ལེན་ན་ནི་ཕམ་
པར་འགྱུར་བར་རང་གི་རྣམ་བཤད་དང་རྒྱ་ཆེར་འགྲེལ་སོགས་ལས་གསུངས་སོ། །སྨྲ་
བའི་ཕམ་པར་འགྱུར་བ་འདུལ་བྱེད་དག་གོ །སྨྲ་བའི་ཕམ་པར་འགྱུར་བ་རྫོགས་སོ།། །།
གཉིས་པ་གསོ་བ་དགེ་འདུན་ལ་རག་ལས་པ་དགེ་འདུན་ལྷག་མའི་སྡེ་ལ་གསུམ། འདོད་
པ་ལས་གྱུར་པ་དང་། གནོད་པ་ལས་གྱུར་པ་དང་། བསྒོ་བ་ལས་གྱུར་པའོ། །དང་པོ་ལ་
གཉིས། ནང་སེམས་ཅན་ལ་ཆགས་པས་ཀུན་ནས་བསླངས་བ་དང་། ཕྱི་ལོངས་སྤྱོད་ལ་
ཆགས་པས་ཀུན་ནས་བསླངས་བའོ། །དང་པོ་ལ་གཉིས། བདག་ཉིད་འདོད་པ་བསྟེན་པ་
དང༌། གཞན་སྟེན་དུ་འཇུག་པའོ། །དང་པོ་ལ་གཉིས། ལུས་ཀྱི་རེག་པའི་བདེ་བ་ལ་

ཆགས་པ་དང་། སྨྲ་བའི་བདེ་བ་ལ་ཆགས་པའོ། །དང་པོ་ལ་གཉིས། རང་གི་ལུས་ཀྱི་རེག་
པའི་བདེ་བ་ལ་ཆགས་པ་དང་། གཞན་གྱི་ལུས་ཀྱི་རེག་པའི་བདེ་བ་ལ་ཆགས་པའོ། །དང་
པོ་རང་གི་ལུས་ཀྱི་རེག་པའི་བདེ་བ་ལ་ཆགས་པ་འབྱིན་པའི་ལྷག་མ་འཆད་པ་ལ་གསུམ།
རྣམ་འབྱེད་ཀྱི་སྐབས་དང་། ཞུ་བའི་སྐབས་དང་། འདུལ་བྱེད་ཀྱི་སྐབས་སོ། །དང་པོ་ལ་
གཉིས། ཐུན་མོང་གི་མཚན་ཉིད་དང་། སྐབས་དོན་བཤད་པའོ། །དང་པོ་ནི། རྨི་ལམ་ནི་
མེད་པ་དང་འདྲའོ། །དེའི་འབྲས་བུ་ནི་མ་བྱས་པ་ཉིད་དོ། །ཞེས་གསུངས་ཏེ། སེམས་བྱུང་
གཉིད་དང་མཚུངས་པར་ལྡན་པའི་ཡིད་དང༌། ཡིད་དེའི་ཡུལ་དུ་བུད་མེད་ལ་སོགས་པ་
སྣང་བ་གཉིས་ཀ་ལ་རྨི་ལམ་གྱི་སྒྲར་བརྗོད་ལ། དེ་ལྟ་བུའི་རྨི་ལམ་ནི་རྫས་སུ་ཡོད་མོད་
ཀྱང་མེད་པ་དང་འདྲའོ། །ཅིའི་ཕྱིར་ཞེ་ན་མཐུན་སྣང་དུ་མེད་པོས་འཇིག་རྟེན་པའི་ཐ་སྙད་
ལས་ཤིན་ཏུ་འདས་པའི་ཕྱིར་ཏེ། ཊཱི་ཀ་ལས། འཇིག་རྟེན་གྱི་ཐ་སྙད་ལས་ཤིན་ཏུ་འདས་
པ་ཡིན་པའི་ཕྱིར་ཞེས་གསུངས་པ་ལྟར་རོ། །རྨི་ལམ་དེའི་འབྲས་བུ་ཁུ་བ་བྱུང་བ་ལ་
སོགས་པ་ལུས་ཀྱི་རྣམ་པར་འགྱུར་བ་དང་། ལྡབ་ལྡོབ་ཏུ་རྫུན་སྨྲ་བ་ལ་སོགས་པ་ངག་གི་
རྣམ་པར་འགྱུར་བ་དག་ནི་ལྟུང་བ་སྐྱེད་པའི་བདག་ཉིད་དུ་མ་བྱས་པ་ཉིད་དོ། །གང་གིས་
ན་བསྒྲུབ་པར་མི་ནུས་པའི་ཕྱིར་ཏེ། འགྲེལ་ཆུང་ལས། བདག་ལ་དབང་མེད་ཅིང་མཐུ་
མེད་དེ་བཅོས་སུ་མི་རུང་བའི་སྟེང་དུ་དབྱུང་བར་བསམ་པའི་སེམས་མེད་པས་ཉེས་པ་མེད་
དོ་ཞེས་གསུངས་པ་ལྟར་ཡིན་པའི་ཕྱིར་རོ། །དེས་ན་རྨི་ལམ་དང་རྨི་ལམ་གྱི་འབྲས་བུ་
གཉིས་ནི་ཐ་དད་དེ། རྨི་ལམ་ནི་གཉིད་ལོག་པ་ན་ལུས་ངག་ཏུ་མ་གྲུབ་པའི་བསམ་པའི་
ཆོས་ཡིན་ལ། རྨི་ལམ་དེའི་འབྲས་བུ་ནི་རྨི་ལམ་གྱིས་སྤྱོད་པའི་ལུས་ངག་གི་རྣམ་འགྱུར་
ཡིན་ནོ། །འདི་ནི་ལུང་རྣམ་འབྱེད་ལས། རྨི་ལམ་གྱིས་མ་གཏོགས་ཞེས་འབྱིན་པའི་
སྐབས་འདིར་གསུངས་ཀྱང་བྱུང་བའི་དབང་གིས་འདིར་སྨོས་པ་ཙམ་དུ་ཟད་པས་སྡེ་ལྔ་
གཞན་ལའང་མཚོན་ནས་ཤེས་དགོས་ཏེ། ཞུ་འགྲེལ་ལས། ཁུ་བ་འབྱིན་པ་ལ་རྨི་ལམ་
གྱིས་མ་གཏོགས་ཏེ་ཞེས་སྨོས་པ་ནི་དཔེ་སྟེ། མི་ཚངས་པར་སྤྱོད་པ་ལ་སོགས་པ་ཁ་ན་མ་

ཐོ་བ་གཞན་དག་ལའང་ཚུལ་འདི་རུང་བའི་ཕྱིར་རོ། །འདིར་ནི་བྱུང་བའི་དབང་གིས་འདི་
བྱུང་བར་ཟད་དོ། །ཞེས་གསུངས་པའི་ཕྱིར་རོ། །གཉིས་པ་སྐབས་དོན་འབྱིན་པའི་ལྷག་
མ་ཉིད་བཤད་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་འཆར་
ཀས་ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ཏེ་ཉེས་པ་ཁུ་བ་ཕྱུང་བ་ལ་
བརྟེན་ནས་ལྟུང་བ་འདི་བཅས་སོ། །གཉིས་པ་དགག་བྱ་ནི་ས་བོན་གྱིས་བསྐྱེད་པའི་
འདོད་ཆགས་འཕེལ་བའོ། །གསུམ་པ་ངོ་བོ་ལ། དགེ་འདུན་ལྷག་མ་སྤྱིའི་ངོ་བོ་ནི།
བསྙེན་པར་རྫོགས་པའི་རྒྱུད་ཀྱི་བཅས་འགལ་གྱི་ལྟུང་བ་དངོས་གཞི་རྫོགས་པ་གང་ཞིག
ལྷག་མའི་མིང་རིགས་བརྗོད་པས་ཕྱིར་བཅོས་བྱས་ན་འདག་ཏུ་རུང་བའོ། །བྱེ་བྲག་འབྱིན་
པའི་ལྷག་མའི་ངོ་བོ་ནི། བཅས་ལྡན་དགེ་སློང་གིས་ཁུ་བ་དབྱུང་སེམས་ཀྱིས་རང་གི་
དབང་པོ་ལ་རྨའི་སྒོ་གསུམ་ལས་གཞན་པའི་འབྱིན་བྱེད་མཚན་ཉིད་དང་ལྡན་པས་རེག་
ཅིང་བརྩལ་བས་ཁུ་བ་དང་པོའི་གནས་ནས་འཕོས་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས་ལས། དང་པོ་མདོར་བསྟན་པ་ནི། ཕྱུང་ནའོ། །དེར་འདུན་པས་སོ། །
རང་གི་ཁུ་བའོ། །དང་པོ་ལའོ། །བདེ་བ་དང་རིག་སྔགས་དང་ས་བོན་དང་སྨན་དང་
བརྟག་པའི་ཕྱིར་དག་ལ་བྱེ་བྲག་མེད་དོ། །རེག་པས་སོ། །བརྩལ་བས་སོ། །ཡན་ལག་
གི་རྣམ་པ་ལའོ། །ཕྱི་རོལ་ཀྱིས་ཀྱང་ངོ་། །སེམས་ཅན་དུ་བགྲང་བས་སོ། །དེའི་རྣམ་པར་
གནས་པས་སོ། །ཞེས་གསུངས་ཏེ། གང་བྱས་ན་ཁུ་བ་འབྱིན་པའི་དགེ་འདུན་ལྷག་མར་
འགྱུར་ཞེ་ན། ཁུ་བ་ཕྱུང་ནའོ། །སེམས་ཇི་ལྟ་བུས་ཤེ་ན། ཁུ་བ་དབྱུང་བ་དེར་འདུན་པས་
སོ། །དབྱུང་སེམས་མེད་པར་བབ་ཅོལ་དུ་བྱུང་བས་ནི་མ་ཡིན་ནོ། །གང་ཕྱུང་ན་ཞེ་ན།
རང་གི་ཁུ་བའོ། །གཞན་གྱི་ཁུ་བ་ཕྱུང་བས་ནི་མ་ཡིན་ནོ། །ཁུ་བ་དེ་ཕྱུང་བ་ལ་མང་དུ་ཡོད་
དེ། དང་པོའི་གནས་ནས་ཕྱུང་བ་དང༌། རྩའི་སྦུབས་སུ་འོངས་པ་ལས་ཕྱུང་བ་དང༌།
དབང་པོའི་མཐའ་ནས་ཕྱིར་ཕྱུང་བའོ། །ཕྱུང་བ་དེ་དག་ལས་ཕྱུང་བ་གང་ལ་དགེ་འདུན་
ལྷག་མར་འགྱུར་ཞེ་ན། དང་པོ་སྟེ་དང་པོའི་གནས་ལུས་ལས་འཕགས་ཏེ་གཞུང་བར་

ཞུགས་པ་ལ་ལྷག་མའོ་ཞེས་བསྟན་ཏོ། །འོ་ན་དང་པོའི་གནས་ནས་ཕྱུང་བར་ཅིས་ཤེས་ཤེ་
ན། ཊཱི་ཀ་ལས། དེ་མྱོང་བའི་གནས་སྐབས་དེ་ན་འདོད་ཆགས་ཤས་ཆེར་རབ་ཏུ་འགྱུར་བ་
དང༌། བདེ་བ་ཉམས་སུ་མྱོང་བ་ཆེན་པོ་སྐྱེ་བ་དང༌། སྙིང་འདར་བ་ལ་སོགས་པ་ལུས་
འགྱུར་བ་འབྱུང་བ་ཡིན་ནོ། །ཞེས་གསུངས་པ་དག་གིས་ཤེས་པར་གསུངས་སོ། །བདེ་
བའི་ཕྱིར་འབྱིན་པ་ལ་སོགས་པ་ཁུ་བ་འབྱིན་པ་ལ་དུ་མ་ཡོད་ན་ཐམས་ཅད་ལ་ཁ་ན་མ་ཐོ་
བ་འདྲའམ་བྱེ་བྲག་ཡོད་ཅེ་ན། ཁུ་བ་བསྐྱོད་པའི་བདེ་བ་མྱོང་བའི་ཕྱིར་འབྱིན་པ་དང༌།
རིག་སྔགས་སྒྲུབ་པའི་རྫས་ཀྱི་ཕྱིར་འབྱིན་པ་དང་། ཁུ་བ་ཕྱུང་ནས་བུད་མེད་ཀྱི་མངལ་དུ་
བླུགས་ཏེ་བུའི་ས་བོན་གྱི་ཕྱིར་འབྱིན་པ་དང༌། ན་བའི་སྨན་ལ་ཁུ་བ་དགོས་པས་སྨན་གྱི་
ཕྱིར་འབྱིན་པ་དང་། ཁུ་བའི་ཁ་དོག་ལ་སོགས་པ་ཅི་འདྲ་ཞེས་བརྟག་པའི་ཕྱིར་འབྱིན་པ་
དང་ལྔ་པོ་དེ་དག་ལ་དགེ་འདུན་ལྷག་མར་འགྱུར་བ་ལ་བྱེ་བྲག་མེད་དོ། །རྣམ་པ་གང་
གིས་འབྱིན་ན་ལྷག་མར་འགྱུར་ཞེ་ན། རེག་པས་སོ། །མ་རིག་པར་ཚུལ་བཞིན་མ་ཡིན་པ་
ཡིད་ལ་བྱེད་པ་ལ་སོགས་པ་ཙམ་གྱིས་ཕྱུང་བས་ནི་ལྷག་མར་འགྱུར་བ་མ་ཡིན་ནོ། །འོ་ན་
རེག་པ་ཙམ་གྱིས་སམ་ཞེ་ན། བརྩལ་བ་སྟེ་དྲུད་པས་སོ། །རེག་པ་ཙམ་གྱིས་ནི་མ་ཡིན་ནོ། །
གང་ལ་རེག་པས་ཤེ་ན། ཡན་ལག་གི་རྣམ་པ་ཕོའི་དབང་པོ་ལའོ། །བརླའི་ཕྱོགས་ལ་
སོགས་པ་ཕྱོགས་གཞན་ལ་རེག་པས་ཕྱུང་བས་ནི་མ་ཡིན་ནོ། །གང་གིས་རེག་པས་ཤེ་ན།
ཤེས་རྒྱུད་ཀྱིས་ད་ལྟ་ཟིན་པའི་ནང་གི་དངོས་པོ་རང་གཞན་གྱི་ལག་པ་འབའ་ཞིག་ཏུ་མ་
ཟད་ཕྱི་རོལ་ཀྱི་དངོས་པོ་བེམ་པོ་རྣམས་ཀྱིས་རེག་པས་ཀྱང་ངོ་སྟེ་རེག་པས་ཁུ་བ་ཕྱུང་ན་
ལྷག་མར་འགྱུར་རོ། །ཕྱི་རོལ་ཇི་ལྟ་བུས་ཤེ་ན། ཕྱི་རོལ་ཀྱི་གོས་ལ་སོགས་པ་སེམས་ཅན་
དུ་བགྲང་བ་མ་ཡིན་པས་རེག་པས་ཕྱུང་ཡང་ལྷག་མར་མི་འགྱུར་བས་ཤི་བའི་ལུས་ཀྱི་
ལག་པ་ལ་སོགས་པ་སེམས་ཅན་དུ་བགྲང་བས་སོ་ཞེས་བགྲང་བས་རེག་པས་ཕྱུང་ན་
ལྷག་མར་འགྱུར་རོ། །དེའང་བྱི་བའོམ་གྲོག་སྦུར་ལྟ་བུའི་ཡན་ལག་རང་རང་གི་རྣམ་པ་
ལས་མ་ཉམས་པས་ཕྱུང་ཡང་ལྷག་མར་མི་འགྱུར་བས། བསྟེན་རུང་གི་ཚད་དུ་ལོངས་

པའི་སེམས་ཅན་དུ་བགྲང་བ་དེའི་ཡན་ལག་གང་ཡང་རུང་བ་རང་གི་རྣམ་པ་ལས་མ་
ཉམས་པར་གནས་པས་སོ་ཞེས་མ་ཉམས་པར་གནས་པས་རེག་པས་ཕྱུང་ན་ལྷག་མའོ། །
ལུས་ཀྱི་ཡན་ལག་གི་རྣམ་པ་ལས་ཉམས་པས་ཕྱུང་ན་ནི་སྦོམ་པོ་སྟེ། ཤའི་དུམ་བུས་ནི་
སྦོམ་པོའོ་ཞེས་གསུངས་པའི་ཕྱིར་རོ་ཞེས་ཊཱི་ཀ་ལས་སོ། །གཉིས་པ་རྒྱས་བཤད་ལ་གཉིས།
ལྟུང་བ་རྣམ་གཞག་དང་། ལྟུང་མེད་དོ། །དང་པོ་ལ་གཉིས། ཡན་ལག་གི་མཚན་ཉིད་དང་།།
སེལ་བའོ། །དང་པོ་ནི། རིལ་གྱིས་བཅིང་བ་དང་དམ་དུ་བཅིང་བ་གཉིས་མེད་པར་ཡང་ངོ་། །
བྱེ་བྲག་ངེས་པར་མྱོང་བ་དང་ཕྱུང་ལ་ཐུག་པ་དང་ངད་ལས་པའི་བདེ་བ་ཉམས་སུ་མྱོང་བ་
དག་ཀྱང་ངོ་། །སྦུབས་སུ་མ་འོངས་པའོ། །ཞེས་གསུངས་ཏེ། རེག་ཅིང་བརྩལ་བའི་དོན་
བསྟན་པའི་ཕྱིར་ཕོའི་དབང་པོའི་ཕྱོགས་ཀུན་རིལ་གྱིས་བཅིང་བ་དང༌། རིལ་གྱིས་དམ་དུ་
བཅིང་བ་གཉིས་མེད་པར་ཕྱོགས་གཅིག་བཅིང་བ་དང་ལྷོད་པོར་བཅིང་བས་ཕྱུང་ན་ཡང་
ངོ་སྟེ་དགེ་འདུན་ལྷག་མའོ། །བདེ་བ་ཉམས་སུ་མྱོང་བ་ཤས་ཆེན་པོ་མེད་ཀྱང་ལྷག་མར་
འགྱུར་བ་བསྟན་པའི་ཕྱིར་ཕོ་མོ་སྤྲོད་པའི་གནས་སྐབས་ན་རེག་པའི་བྱེ་བྲག་ངེས་པར་
མྱོང་བའི་བདེ་བ་ཡིད་ལ་བྱེད་པ་དང་། བར་ཏུ་ཁུ་བ་ཕྱུང་ལ་ཐུག་པ་དང༌། ཐ་མར་ཁུ་བ་
ཕྱུང་ནས་དེའི་མོད་ལ་འདོད་ཆགས་ཀྱི་གདུང་བ་དང་བྲལ་བའི་ངད་ལས་པའི་བདེ་བ་
ཉམས་སུ་མྱོང་བ་ལ་ཡིད་གཏད་ཅིང་ཡིད་ཀྱིས་རོ་མྱོང་བ་དག་ཀྱང་ངོ་སྟེ་མེད་པར་ཡང་ངོ་
ཞེས་སྔ་མོར་སྦྱར་ཏེ། དེ་གསུམ་གང་རུང་མེད་པའམ་གསུམ་ག་མེད་པར་རེག་ཅིང་བརྩལ་
བས་ཕྱུང་ན་ཡང་དགེ་འདུན་ལྷག་མའོ། །དང་པོའི་གནས་ལུས་ལས་ཁུ་བ་མ་འཕོས་ཏེ་
རྩའི་སྦུབས་སུ་མ་འོངས་པ་ཕྱུང་ན་དགེ་འདུན་ལྷག་མའོ། །དེ་ལ་དེང་དུས་ཀྱི་མཁས་པ་
འགའི་འདུལ་འགྲེལ་དུ། དང་པོའི་གནས་ནས་མ་འཕོས་པ་ཞེས་བྱ་བ་ནི་བསམ་སེ་ལྟ་
བུའི་ཁུ་བ་རང་ཉིད་གང་དུ་གནས་པའི་གནས་དེ་ལ་གནས་ཤིང་དེ་ནས་འོངས་ཏེ་གསང་
གནས་དང་ནོར་བུའི་ནང་སོགས་སུ་མ་སླེབ་པ་ལ་བྱའོ་ཞེས་བཤད་ཀྱང་། འཐད་པར་མ་
མཐོང་སྟེ། ཊཱི་ཀ་ལས། ལུས་འདི་ལ་ཁུ་བའི་གནས་སུ་གྱུར་པ་ལོགས་ཤིག་ན་འཁྲིས་པ་

ལྟ་བུ་མེད་དོ། །འོན་ཀྱང་དེ་ནི་ཤིང་མ་ཞོ་བཞིན་ལུས་ཐོག་དག་ལས་འབྱུང་སྟེ། དཔེར་ན་
བུ་རམ་ཤིང་ལས་ཁུ་བ་དང་འབྲུ་ལས་འབྲུ་མར་བཞིན་ནོ་ཞེས་གསུངས་པ་དང་འགལ་
བའི་ཕྱིར་རོ། །གཉིས་པ་ལ་གཉིས་ལས། དང་པོ་ན་སྨད་པ་ནི། ཤུགས་ཀྱི་གནས་སྐབས་
སུ་བཏང་ན་རྫོགས་པར་མ་བྱས་པ་ཉིད་དོ། །གར་བྱེད་པ་དང་རབ་ཏུ་གར་བྱེད་པ་གཉིས་
ལ་ནི་ན་སྨད་པ་ཉིད་དོ། །ནམ་མཁའ་ལ་རྐེད་པ་བསྐྱོད་པའོ། །ཕྱོགས་གཞན་དུ་རེག་པའོ། །
རྒྱུན་ལས་བཟློག་པའི་ཕྱོགས་སུ་གཏོད་པའོ། །རྫི་ཕྱོགས་མ་ཡིན་པར་ཡང་ངོ་། །མངོན་
པར་ངེས་པར་མྱོང་བའི་བདེ་བ་ཉམས་སུ་མྱོང་བ་སྒྲུབ་པའོ། །སྦུབས་སུ་འོངས་པའོ། །
ཆགས་པའི་སེམས་དང་ལྡན་པ་ཉིད་ན་གཞལ་བའི་ཆེད་ཉིད་ཀྱིས་རེག་པ་ནི་སྦྱོར་བ་མ་
ཡིན་པ་མ་ཡིན་ནོ། །ཞེས་གསུངས་ཏེ། ཤུགས་ཀྱི་གནས་སྐབས་ཞེས་དང་པོའི་གནས་
ནས་ཁུ་བ་འཕོས་མ་ཟིན་ཅིང་འཕོ་ལ་ཁད་པའི་སྐབས་སུ་ཡིད་དང་ལུས་ཀྱིས་རྩོལ་བ་
བཏང་ན་སྦྱོར་བ་སྔ་མའི་དབང་གིས་ཁུ་བ་ཕྱུང་ཡང་ལྟུང་བ་རྫོགས་པར་མ་བྱས་པ་སྟེ་
སྦོམ་པོར་འགྱུར་བ་ཉིད་དོ། །ཁུ་བ་འབྱིན་པའི་བསམ་པས་ཅུང་ཟད་གར་བྱེད་པ་དང༌།
རབ་ཏུ་གར་བྱེད་པ་གཉིས་ཀྱིས་ཁུ་བ་ཕྱུང་བ་ལ་ལྷག་མ་དངོས་གཞི་ལས་ནི་ན་སྨད་པ་
སྦོམ་པོར་འགྱུར་བ་ཉིད་དོ། །མ་ཕྱུང་ན་ཉེས་བྱས་སུ་འགྱུར་བར་ལུང་རྣམ་འབྱེད་ལས་
གསུངས་སོ། །འབྱིན་པའི་བསམ་པས་ནམ་མཁའ་ལ་རྐེད་པ་བསྐྱོད་པས་ཕྱུང་ཡང་ན་
སྨད་པ་སྦོམ་པོའོ། །པོའི་དབང་པོ་ལས་ཕྱོགས་གཞན་བརླའི་ཕྱོགས་ལ་སོགས་པ་ཉིད་དུ་
རེག་ཅིང་མཉེད་པས་ཕྱུང་ན་ཡང་ན་སྨད་པ་སྦོམ་པོའོ། །འབབ་ཆུའི་རྒྱུན་ལས་བཟློག་
པའི་ཕྱོགས་སུ་ཕོའི་དབང་པོ་གཏོད་པས་ཁུ་བ་ཕྱུང་ན་ཡང་ན་སྨད་པ་སྦོམ་པོའོ། །རླུང་གི་
རྫི་ཕྱོགས་མ་ཡིན་པར་བཟློག་ཕྱོགས་སུ་ཕོའི་དབང་པོ་གཏད་པས་ཁུ་བ་ཕྱུང་ན་ཡང་ངོ་སྟེ་
ནི་སྨད་པ་སྦོམ་པོའོ། །བུད་མེད་དང་སྐྱེས་པ་ཀུན་ཏུ་སྤྱད་པའི་གནས་སྐབས་ཀྱི་རེག་པའི་
བྱེ་བྲག་མངོན་པར་ངེས་པར་མྱོང་བའི་བདེ་བ་དང་། འདི་ནི་དཔེ་སྟེ་ཕྱུང་ལ་ཐུག་པ་དང་
ཐ་མར་ངད་ལས་པའི་བདེ་བ་སྟེ་དེ་དག་ཉམས་སུ་མྱོང་བ་ལ་ཡིད་གཏད་ཅིང་ཡིད་ཀྱིས་རོ་

མྱང་བ་ནན་ཏན་གྱིས་སྒྲུབ་པས་ཁུ་བ་ཕྱུང་ན་ཡང་ན་སྨད་པ་སྦོམ་པོའོ། །གོང་གི་གར་བྱེད་
པ་ཞེས་པ་ནས་འདིའི་པར་ཡན་ལག་གི་རྣམ་པ་ལ་སེམས་ཅན་དུ་བགྲང་བས་རེག་ཅིང་
པརྩལ་བ་མེད་པས་ན་སྨད་པ་སྦོམ་པོར་འགྱུར་བའོ། །དང་པོའི་གནས་ནས་འཕོས་ཏེ་
རྩའི་སྦུབས་སུ་འོངས་ཟིན་པ་དབང་པོའི་སྒོར་བྱུང་ན་ཡང་ན་སྨད་པ་སྦོམ་པོའོ། །ཆགས་
པའི་སེམས་ཏཾ་ཁུ་བ་དབྱུང་པའི་སེམས་དང་ལྡན་པ་ཉིད་ན་ཚད་གཞལ་བའི་ཆེད་ཉིད་
ཀྱིས་གཞལ་བའི་གཞི་ལོའི་དབང་པོ་ལ་ལག་པ་ལ་སོགས་པས་རེག་པ་ནི་ལྷག་མའི་སྦྱོར་
བ་མ་ཡིན་པ་མ་ཡིན་ཏེ་ལྷག་མའི་སྦྱོར་བ་ཡིན་པས་སྦོམ་པོར་འགྱུར་བ་ཡིན་ནོ། །དེས་
མཚོན་ནས་ཁུ་བ་དབྱུང་པ་དངོས་ཀྱི་ཕྱིར་སྦྱོར་བ་བརྩམས་པ་ཐམས་ཅད་སྦོམ་པོ་སྟེ།
སོར་འགྲེལ་ཀུན་བཏུས་ལས། སྦྱོར་བའི་ལྟུང་བ་ནི་བསམ་བཞིན་དུ་ཁུ་བ་དབྱུང་བའི་ཕྱིར་
སྦྱོར་བ་བརྩམས་ནས་ཇི་སྲིད་དུ་དངོས་གཞི་ལ་མ་ཐུག་གི་བར་དུ་ཉེས་པ་སྦོམ་པོར་འགྱུར་
རོ། །ཞེས་གསུངས་པའི་ཕྱིར་རོ། །སྦྱོར་བ་དེ་རྩོམ་པའི་སྦྱོར་བའི་སྦྱོར་བ་ཐམས་ཅད་ལ་
ཉེས་བྱས་ཏེ། དེ་ལས། སྦྱོར་བའི་སྦྱོར་བའི་ལྟུང་བ་ནི་བསམ་བཞིན་དུ་ཁུ་བ་དབྱུང་བའི་
ཕྱིར་བརྩམས་ནས་ཇི་སྲིད་དུ་སྦྱོར་བ་ལ་མ་ཐུག་གི་བར་དུ་ཉེས་བྱས་སོ། །ཞེས་གསུངས་
པའི་ཕྱིར་རོ། །རེག་ལྷག་སོགས་གཞན་རྣམས་ལ་ཡང་དེའི་འགྲེས་ཤེས་པར་བྱའོ། །
གཉིས་པ་ཆེས་ན་སྨད་པ་ནི། ལྟ་ན་ཉེས་བྱས་སོ། །རྒྱུན་དང་རྫི་ཕྱོགས་སུ་གཏོད་པ་ཡང་ངོ་།
ཞེས་གསུངས་ཏེ། ཆགས་སེམས་ཀྱིས་གཞན་ནམ་རང་གི་ཕོ་མཚན་ལ་མིག་གིས་ལྟ་ན་
ཉེས་བྱས་སོ། །ཆགས་སེམས་ཀྱིས་འབབ་ཆུའི་རྒྱུན་ཕྱོགས་དང་རླུང་གི་རྫི་ཕྱོགས་སུ་ཕོའི་
དབང་པོ་གཏོད་པ་ཙམ་ཡང་ངོ་སྟེ་ཉེས་བྱས་སོ། །གཉིས་པ་ལྟུང་མེད་ནི། བརླ་དང་གོས་
དང་གཞན་གྱིས་རེག་པ་དང་། གཡན་པ་ཕུག་པ་དག་གིས་བབ་ཅོལ་དུ་དེའི་དོན་མ་ཡིན་
པར་ཞུགས་པ་ལ་ནི་ལྟུང་བ་མེད་དོ། །རེག་བྱ་མ་ཡིན་པ་ཉམས་སུ་མྱོང་བའོ། །དྲན་པས་
དེ་ལ་ཡང་ངོ་། །ཞེས་གསུངས་ཏེ། དགེ་སློང་བང་རྒྱུག་པ་དང་མཆོང་པ་ལ་སོགས་པ་ན་
པོའི་དབང་པོ་ལ་བརླ་དང་གོས་ཀྱིས་རེག་པ་དང་། བསྲོ་ཁང་བསྟེན་པ་ལ་སོགས་པའི་ཚེ་

བསྐུ་མཉེ་ལ་སོགས་པའི་དུས་སུ་མི་གཞན་གྱིས་རེག་པ་དང་། གསང་གནས་ཕྱོགས་སུ་
གཡུན་པ་ཕྲུག་པ་དག་གིས་མ་བསམ་པར་བབ་ཅོལ་དུ་ཁུ་བ་དབྱུང་བ་དེའི་དོན་མ་ཡིན་
པར་བང་རྒྱུག་པ་ལ་སོགས་པའི་བྱ་བ་ལ་ཞུགས་པ་ན་ཁུ་བ་ཕྱུང་བ་ལ་ནི་ལྟུང་བ་མེད་དོ། །
དེའང་ཀུན་སློང་མེད་པའི་ཕྱིར་རོ། །རོ་མྱོང་བར་བྱེད་ན་ནི། སྦྱོར་བ་མེད་པར་ཕྱུང་བ་ལ་
རོ་མྱོང་བ་ནི་དེ་དང་ལྡན་པ་ཉིད་དོ་ཞེས་འཆད་པར་འགྱུར་བ་བཞིན་ཡིན་ནོ། །རེག་བྱ་མ་
ཡིན་པ་བུད་མེད་ཀྱི་གཟུགས་སྒྲ་དྲི་རོ་རྣམས་དགེ་སློང་གིས་མིག་རྣ་སྣ་ལྕེས་ཉམས་སུ་མྱོང་
བ་ལས་བབ་ཅོལ་དུ་ཁུ་བ་ཕྱུང་བ་ལ་ཡང་ལྟུང་བ་མེད་པའོ། །རེག་བྱ་ལོགས་སུ་བཀཾར་བ་
ནི་རེག་བྱ་དེ་ཆགས་ཡུལ་གྱི་གཙོ་བོ་ཡིན་པས་ཆགས་སེམས་མེད་ཀྱང་ཆེད་དུ་གཉེར་ཏེ་
བུད་མེད་ཀྱི་རེག་བྱ་ཉམས་སུ་མྱོང་ན་བསླབ་བྱའི་ཉེས་བྱས་སུ་འགྱུར་བའི་ཕྱིར་རོ། །
ཆགས་སེམས་མེད་པར་བུད་མེད་ཀྱི་གཟུགས་མཐོང་བས་བབ་ཅོལ་དུ་ཁུ་བ་ཕྱུང་བ་ལ་
ཉེས་པ་མེད་ཀྱང་ཆགས་སེམས་ཀྱིས་བུད་མེད་ཀྱི་གཟུགས་ལ་བལྟའོ་སྙམ་ཞིང་བལྟས་
པས་བབ་ཅོལ་དུ་ཁུ་བ་ཕྱུང་ན་ནི་ཉེས་བྱས་སོ། །སྔོན་བུད་མེད་ལ་སྤྱད་པ་ལྟ་བུས་བུད་
མེད་ཀྱི་རེག་བྱ་དང་རེག་བྱ་མ་ཡིན་པ་བ ཟུལ།ས་སྒྲ་དྲི་རོ་སྟེ་ཡུལ་ལྔ་པོ་སྔོན་མྱོང་བ་དེ་ཕྱིས་
དྲན་པས་བབ་ཅོལ་དུ་ཁུ་བ་ཕྱུང་བ་དེ་ལ་ཡང་ངོ་ཞེས་ལྟུང་པ་མེད་དོ། །ལྟུང་མེད་དེ་དག་
ཀྱང་རོ་མྱོང་བ་མེད་པའི་དབང་དུ་བྱས་པའོ། །འབྱིན་པའི་དགེ་འདུན་ལྷག་མ་རྣམ་པར་
འབྱེད་པའོ། །གཉིས་པ་ཞུ་བའི་སྐབས་ནས་འབྱུང་བ་ལ་གཉིས། ཡན་ལག་གི་མཚན་
ཉིད་དང༌། ན་སྨད་པ་འཆད་པའོ། །འཕོ་བར་འགྱུར་བ་དང་འཕོས་མ་ཐག་པ་ནི་ཤུགས་
དང་སྦུབས་སུ་འོངས་པའོ། །ཞེས་གསུངས་ཏེ། སྔར་ཤུགས་དང་སྦུབས་ཞེས་བཤད་པ་དེ་
གཉིས་ཀྱི་ངོ་བོ་གང་ཞེ་ན། སྐད་ཅིག་གཉིས་པ་ལ་ཁུ་བ་རང་གི་གནས་ནས་འཕོ་བར་
འགྱུར་བ་དང༌། དེ་ནས་རང་གི་གནས་ནས་འཕོས་མ་ཐག་པ་ནི་རིམ་བཞིན་ཤུགས་ཀྱི་
གནས་སྐབས་དང་རྩའི་སྦུབས་སུ་འོངས་པ་ཞེས་བྱའོ། །དེ་གཉིས་ནི་ཊཱི་ཀ་ལས། སྐད་
ཅིག་མས་བར་དུ་མ་ཆོད་པ་ཞེས་བྱ་བའི་ཐ་ཚིག་གོ་ཞེས་གསུངས་སོ། །གཉིས་པ་ནི།

བརྩམས་པ་ཙམ་ནི་སྦྱོར་བ་ཉིད་མ་ཡིན་པ་མ་ཡིན་ནོ། །སྦྱོར་བ་མེད་པར་ཕྱུང་བ་ལ་རོ་
མྱོང་བ་ནི་དེ་དང་ལྡན་པ་ཉིད་དོ། །ཡན་ལག་གི་རྣམ་པ་ཅུང་ཟད་མཉེད་པ་དང་ཡོངས་སུ་
མཉེད་པ་དང་འཚིར་བའོ། །དེ་ལས་སུ་རུང་བ་ལ་ནོམ་པའོ། །སྨན་གྱིས་འབྱིན་ནའོ། །
གཞན་གྱི་ལས་ཀྱང་ངོ་། །ཞེས་གསུངས་ཏེ། དབྱུང་བའི་ཆེད་དུ་ཐོག་མར་བརྩམས་པ་
ཙམ་ནི་དེ་ནས་སྦྱོར་བ་བཏང་ཡང་སྦྱོར་བ་ཉིད་མ་ཡིན་པ་མ་ཡིན་ཏེ་ལྷག་མའི་སྦྱོར་བ་
ཡིན་པས་སྦོམ་པོར་འགྱུར་བ་ཡིན་ནོ། །དེ་ནི་ཤུགས་ཀྱི་གནས་སྐབས་ལ་སྦོམ་པོར་བསྟན་
པས་དེའི་སྔ་རོལ་ཏུ་ཉེས་བྱས་སོ་སྙམ་པའི་དོགས་པ་བསལ་བའི་ཕྱིར་སྦོམ་པོར་གསུངས་
སོ། །གཉིད་མ་ལོག་པའི་གནས་སྐབས་ཀྱི་སྦྱོར་བ་མེད་པར་གཉིད་ལོག་པའི་གནས་
སྐབས་སུ་འོ་བྱེད་པ་ལ་སོགས་པའི་རྩོལ་བས་ཁུ་བ་ཕྱུང་བ་ལ་དེ་མ་ཐག་ཏུ་གཉིད་སད་པ་
ན་རོ་མྱོང་བ་དང་། ཆེད་དུ་བསམ་པའི་སྦྱོར་བ་མེད་པར་བབ་ཅོལ་དུ་ཕྱུང་བ་ལ་རོ་མྱོང་བ་
ནི་ལྷག་མའི་སྦྱོར་བ་དེ་དང་ལྡན་པའམ་འདྲ་བ་ཡིན་པས་སྦོམ་པོར་འགྱུར་བ་ཉིད་དོ། །
འདི་ལ་སྦོམ་པོ་མཚན་ཉིད་པ་མི་བསྐྱེད་དེ། ལུས་ངག་གི་རིག་བྱེད་མེད་པའི་ཕྱིར་དང༌།
འབྱིན་པའི་ཀུན་སློང་མེད་པའི་ཕྱིར་རོ། །དེས་ན་བསླབ་བྱའི་ཉེས་བྱས་ལ་མིང་སྦོམ་པོར་
བཏགས་པའོ། །དགེ་སློང་གིས་རང་གི་ཡན་ལག་གི་རྣམ་པ་ཕོའི་དབང་པོ་ཅུང་ཟད་དེ་
ཕྱོགས་གཅིག་མཉེད་པ་ཙམ་དང་། ཕོའི་དབང་པོའི་ཕྱོགས་ཐམས་ཅད་བསྡམས་ནས་
ཡོངས་སུ་མཉེད་པ་ཙམ་དང་། ཆང་བར་བཟུང་ནས་འཚིར་བ་སྟེ་གཅིར་ཞིང་བཙིར་བ་
བདག་གིར་བྱེད་ན་སྦོམ་པོའོ། །དེ་ལྟར་འགྲེལ་ཆུང་ལས། འདོད་ཆགས་ཀྱི་སེམས་ཀྱིས་
ཕོ་མཚན་བཙིར་མཉེས་ན་ཁུ་བ་མ་ཕྱུང་ཡང་སྦོམ་པོའོ། །ཞེས་སོ། །རང་གི་ཡན་ལག་གི་
རྣམ་པ་དེ་ལས་སུ་རུང་བ་ལ་དབྱུང་བའི་འདུན་པས་སེམས་ཅན་དུ་བགྲང་བ་ལག་པ་ལ་
སོགས་པས་ནོམ་པ་ནི་སྦོམ་པོའོ། །སེམས་ཅན་དུ་བགྲང་བ་མ་ཡིན་པས་ནི་ཉེས་བྱས་སོ་
ཞེས་ཊཱི་ཀ་ལས་སོ། །ལས་སུ་རུང་བའི་གནས་སྐབས་ན་ནོམ་པ་འབྱུང་ཉེ་བས་མཚོན་པ་
སྟེ་ལས་སུ་མི་རུང་བ་ལ་ནོམ་ན་ཡང་སྦོམ་པོའོ། །དགེ་སློང་གིས་དབྱུང་བའི་ཕྱིར་ཀ་ཙ་

ཀའི་འདབ་མ་ལ་སོགས་པ་ཁུ་བ་འབྱིན་པར་བྱེད་པའི་སྨན་ཟོས་ནས་སྨན་གྱིས་རང་གི་ཁུ་
བ་འབྱིན་ན་ཕྱུང་བའི་དུས་སུ་འགྱུར་བ་ཡོད་ན་སྦོམ་པོའོ། །ལྷག་མར་ནི་མི་འགྱུར་ཏེ།
རེག་ཅིང་བརྩལ་བ་མེད་པའི་ཕྱིར་རོ། །ཊཱི་ཀ་ལས། གལ་ཏེ་དེའི་དུས་སུ་འགྱུར་བ་མི་
འབྱུང་ན་ཉེས་པ་མེད་དེ། གཅི་བར་འགྱུར་བའི་ཕྱིར་རོ་ཞེས་སོ། །དགེ་སློང་གིས་གཞན་
གྱི་ཡན་ལག་གི་རྣམ་པ་ལས་ཀྱང་ངོ་སྟེ་འབྱིན་ན་སྦོམ་པོའོ། །ཊི་ཀ་ལས། འགྱུར་བ་ཡོད་
ཀྱང་རུང་མེད་ཀྱང་རུང་སྦོམ་པོ་སྟེ། ཤིན་ཏུ་སྨད་པར་བྱ་བ་ཉིད་ཡིན་པའི་ཕྱིར་རོ་ཞེས་སོ། །
འབྱིན་པའི་དགེ་འདུན་ལྷག་མ་ཞུ་བའི་སྐབས་རྫོགས་སོ། །གསུམ་པ་འདུལ་བྱེད་ཀྱི་
སྐབས་ནས་འབྱུང་བ་ལ་གཉིས། ལྟུང་བ་རྣམ་གཞག་དང་། ལྟུང་མེད་དོ། །དང་པོ་ལ་
གཉིས་ལས། དང་པོ་ཡན་ལག་གི་མཚན་ཉིད་ནི། རྣམ་པར་བསྔོས་པ་ལ་སོགས་པ་དང་།
རྣམ་པར་ཞིགས་པ་དང་། ཀེང་རུས་དག་དང་། མགོ་དང་། རྣ་བ་དང་། སྣ་དག་དང་།
མགུལ་བའི་བར་དང་། རྩིབ་ལོགས་དང་། རྒྱབ་དང་། བྲང་དང་། གཉེར་མ་དག་དང་།
སྒྲའི་གསེབ་དང་། ལག་པ་དང་། ཕྲག་པ་དང་། དཔུང་པ་དག་དང་། དཔུང་པའི་བར་
དང་། རྐེད་པ་དང་། བརླ་དང་། རྐང་པ་དང་། སྐྱིད་པ་དག་དང་། སྐྱིད་པའི་བར་དུ་
འབྱིན་ན་དངོས་གཞིའོ། །ཞེས་གསུངས་ཏེ། སྔར་རྣམ་འབྱེད་དུ། ཕྱི་རོལ་སེམས་ཅན་དུ་
བགྲང་བ་དང་། དེའི་རྣམ་པར་གནས་པ་ཞེས་པའི་སྤྲོས་པ་བསྟན་པ་ནི། བུད་མེད་ལ་
སོགས་པའི་རོ་རུལ་བས་རྣམ་པར་བསྔོས་པ་སྟེ་སྔོན་པོར་གྱུར་པ་དང་། ལ་སོགས་པའི་
སྒྲས་ནི་རྣམ་པར་རྣག་པ་དང་། རྣམ་པར་བམ་པ་དང་། རྣམ་པར་འབུས་གཞིགས་པ་དང་།
རྣམ་པར་ཟོས་པ་དང༌། རྣམ་པར་དམར་བ་སྟེ་ལྔ་བསྡུས་པ་དང༌། ཀླད་པ་བོག་ཅིང་ཡན་
ལག་རྣམས་བྲལ་ཏེ་རྣམ་པར་འཐོར་ཞིང་རྣམ་པར་ཞིགས་པ་དང༌། རུས་པ་དཀར་པོར་
གྱུར་པའི་ཀེང་རུས་དག་དང་། རོའམ་གསོན་པོའི་མགོ་དང་། རྣ་བ་དང༌། སྣ་དགུ་དང༌།
མགུལ་བའི་བར་དང༌། རྩིབ་ལོགས་དང་། རྒྱབ་དང་། བྲང་དང༌། ལྟོ་གཉེར་གྱི་བར་ལྟ་
བུའི་གཉེར་མ་དགུ་དང༌། ལུས་ལ་ཆགས་པའི་སྒྲའི་གསེབ་དང་། ལག་པ་དང་། ཕྲག་པ་

དང་། དཔུང་པ་དག་དང༌། དཔུང་པའི་བར་དང༌། རྐེད་པ་དང་། བརླ་དང་། རྐང་པ་
དང༌། སྐྱིད་པ་དག་དང༌། སྐྱིད་པའི་བར་དུ་ཁུ་བ་དབྱུང་འདོད་ཀྱིས་འབྱིན་ན་དགེ་འདུན་
ལྷག་མའི་དངོས་གཞིའོ། །གཉིས་པ་སེལ་བ་ནི་། སྦོམ་པོ་ནི་ལུ་བ་དང་། ཕྱིང་བ་དང་།
དྲེའུ་རྔོག་དང་། སྔས་ནང་ཚངས་ཅན་དང་། ཁྲི་དང་། ཁྲིའུ་དང་། སྟན་ནང་ཚངས་ཅན་
དང་། ཁྲིའི་གསེབ་དང༌། བུམ་པ་དང་། བུམ་བུ་དང་། བུམ་པའི་བར་དང་། བྱ་མ་བུམ་
དང་། ཆོལ་ཟངས་དང་། རྡོ་བ་དང་། སྐྱང་ནུལ་དང་། སྐྱང་ནུལ་གྱི་བར་དང་། སྒོ་གཏན་
དང༌། ཤའི་དུམ་བུ་དབ།གོ །རྨ་འཚིར་ནའོ། །རྩོམ་པ་ན་བུད་མེད་དུ་བྱས་པ་འཚིར་ནའོ། །
དེར་མཐེ་བོང་འཛུད་ནའོ། །ཉེ་བར་འགྲོ་བ་ལ་ཤོར་ནའོ། །གནས་ནས་གནས་སུ་འཕོ་བ་
ལ་ཡང་ངོ་། །ཚུལ་བཞིན་མ་ཡིན་པ་ཡིད་ལ་བྱེད་པ་ལས་སོ། །ཡན་ལག་གི་རྣམ་པ་
འཛིན་པ་ལས་སོ། །ཞེས་གསུངས་ཏེ། སྦོམ་པོ་ནི་འདི་མན་ཆད་ནས་འཛག་སྣོད་ལ་དྲུད་
པ་ཞེས་འབྱུང་བ་ཡན་ཆད་སྦོམ་པོའི་དབང་དུ་བྱས་པ་ཡིན་ནོ། །དེ་ཡང་ལཱ་བ་དང་། བལ་
ཐགས་སུ་མ་བྱས་པར་ཆུ་ཆགས་ཀྱིས་བཅགས་པའི་ཕྱིང་བ་དང་། དྲེའུ་རྔོག་གི་སྟན་དང་།
སྔས་ནང་ཚངས་ཅན་དང༌། ཁྲི་དང༌། ཁྲིའུ་དང༌། སྟན་ནང་ཚངས་ཅན་དང༌། ཁྲིའི་
གསེབ་དང་། བུམ་པ་དང་། བུམ་བུ་སྟེ་བུམ་པ་ཆུང་ངུ་དང་། བུམ་པའི་བར་དང་། རུང་
ཆུ་སོགས་བླུག་པའི་སྣོད་བྱ་མ་བུམ་དང་། རྐང་པ་འཁྲུ་བའི་སྣོད་ཆོལ་ཟངས་དང་། རྡོ་བུ་
དང༌། སྐྱང་ནུལ་ཏེ་ཞལ་ཞོལ་དང༌། སྐྱང་ནུལ་གྱི་བར་དང་། སྒོ་གཏན་དང་། ཤའི་དུམ་
བུ་དག་གོ །འདི་དག་ལ་དབྱུང་འདོད་ཀྱིས་ཕྱུང་ན་སྦོམ་པོ་ཡིན་གྱི་བརྩལ་ལ་མ་ཕྱུང་ན་ནི་
ཉེས་བྱས་སོ། །དེ་དག་ལས་ཐ་མ་ཤའི་དུམ་བུ་ཞེས་པ་ནི་གོང་དུ་དེའི་རྣམ་པར་གནས་
པས་སོ་ཞེས་པའི་སེལ་བ་དང་། དེ་ཡན་ཆད་གཞན་རྣམས་ནི་སེམས་ཅན་དུ་བགྲང་བའོ་
ཞེས་པའི་སེལ་བའོ། །དབྱུང་འདོད་ཀྱིས་རང་གི་ལོའི་དབང་པོའི་བུ་ག་གང་ཡིན་པའི་རྨ་
འཚིར་ན་སྦོམ་པོའོ། །གཞན་གྱི་རྨ་འཚིར་ན་ནི་ཉེས་བྱས་ཏེ། ཊཱི་ཀ་ལས། གཞན་གྱི་རྨ་དེ་
འཚིར་བ་ནི་ཉེས་བྱས་སོ། །གཞན་གྱི་ཡན་ལག་གི་རྣམ་པ་ལས་འབྱིན་ན་སྦོམ་པོའོ་ཞེས་

བྱ་བ་སྨྲས་པས་འདིར་ཉེས་བྱས་སུ་ཤེས་ཏེ་འདི་ནི་དེའི་སྦྱོར་བ་ཡིན་པའི་ཕྱིར་རོ། །ཞེས་སོ། །
མི་ཚངས་པར་སྤྱོད་པར་རྩོམ་པ་ན་རྒྱུ་མཚན་གང་གིས་བུད་མེད་དུ་བྱས་པ་མོའི་དབང་པོ་
དེ་ལ་ལག་པ་ལ་སོགས་པས་འཚིར་ན་སྦོམ་པོའོ། །བུད་མེད་དུ་བྱས་པ་སོའི་དཔང་པོ་
དེར་ཞེས་པ་དཔེ་སྟེ་ཁ་དང་བཤང་བའི་ལམ་དུ་ཡང་མཐེ་བོང་ནི་དཔེ་སྟེ་བ་སོའི་རེང་བུ་ལ་
སོགས་པ་འཛུད་ན་སྦོམ་པོའོ། །ཊཱི་ཀ་ལས། སྦོམ་པོ་དེ་གཉིས་ནི་མི་ཚ་ངས་པ ཀ་སྤྱོད་པའི་
ཡན་ལག་ཏུ་གྱུར་པ་ཡིན་པར་རིག་པར་བྱ་སྟེ། མཐེ་བོང་འཛུད་པ་ནི་མི་ཚངས་པར་སྤྱོད་
པའི་གཟུགས་བརྙན་ཡིན་པའི་ཕྱིར་རོ། །འབྱིན་པར་གཏོགས་པའི་སྦོམ་པོ་ནི་མ་ཡིན་ནོ། །
ཞེས་སོ། །མི་ཚངས་པར་སྤྱོད་པ་དང་དབྱུང་བའི་དོན་དུ་ཉེ་བར་འགྲོ་བ་ལུ་ལམ་དུ་ཁུ་བ་
ཤོར་ན་སྦོམ་པོའོ། །དེ་ཡང་མི་ཚངས་པར་སྤྱོད་པའི་ཆེད་དུ་ཉེ་བར་འགྲོ་བ་ལ་ཤོར་ན་མི་
ཚངས་སྤྱོད་དུ་གཏོགས་པ་མཐར་མ་ཐུག་པ་སྦྱོར་བའི་རྣམ་པའི་སྦོམ་པོ་དང་། འབྱིན་པའི་
ཆེད་དུ་ཉེ་བར་འགྲོ་བ་ལ་ཤོར་ན་མཐར་ཐུག་པ་འབྱིན་པའི་དངོས་གཞིའི་རྣམ་པའི་སྦོམ་
པོའོ། །འབྱིན་པའི་སྦྱོར་བ་ཅུང་ཟད་བརྩམ་པའི་གནས་ནས་དེ་ལས་གཞན་པའི་གནས་
སུ་དབྱུང་བའི་དོན་དུ་འཕོ་བ་ལ་ལམ་ཁར་ཁུ་བ་ཤོར་ན་ཡང་ངོ་སྟེ་འབྱིན་པར་གཏོགས་
པའི་སྦོམ་པོའོ། །དབྱུང་བའི་དོན་དུ་བུད་མེད་ཀྱི་བརླ་དང་ནུ་མ་ལ་སོགས་པ་ཚུལ་བཞིན་
མ་ཡིན་པ་ཡིད་ལ་བྱེད་པ་ལས་སོ་ཞེས་ཡིད་ལ་བྱེད་པ་ལས་ཁུ་བ་ཕྱུང་ན་སྦོམ་པོའོ། །
འབྱིན་པའི་ལྷག་མར་མི་འགྱུར་ཏེ། རེག་ཅིང་བརྩལ་བ་མེད་པའི་ཕྱིར་རོ། །མ་ཕྱུང་ན་
ཉེས་བྱས་སོ། །དེ་ཡང་ཊི་ཀ་ལས། བྱེ་བྲག་ངེས་པར་མྱོང་བའི་བདེ་བ་ཉམས་སུ་མྱོང་བ་
ལ་རྟོག་པ་ལས་འདིར་ཡིད་ལ་བྱེད་པ་འདི་ནི་གཞན་ཡིན་པར་རིག་པར་བྱ་སྟེ་དེར་ལྟུང་བ་
སྨྲས་ཟིན་པའི་ཕྱིར་རོ། །ཞེས་གསུངས་སོ། །ཁུ་བ་དབྱུང་བའི་འདུན་པས་རང་གི་ཡན་
ལག་གི་རྣམ་པ་ལག་པས་འཛིན་པ་ཙམ་ལས་སོ་ཞེས་དེ་ཙམ་ལས་ཁུ་བ་ཕྱུང་ན་སྦོམ་པོའོ། །
འབྱིན་པའི་ལྷག་མར་མི་འགྱུར་ཏེ། བརྩལ་བ་མེད་པའི་ཕྱིར་རོ། །གཞན་ཡང་ཊཱི་ཀ་ལས།
ལག་པས་རེག་པ་ལ་སོགས་པའི་བཅུལ་བ་མེད་པར་ཡན་ལག་གི་རྣམ་པ་འགུལ་བ་ལས་

ཕྱུང་བ་གང་ཡིན་པ་དེ་ལ་ནི་ཉེས་བྱས་སོ། །ནད་ཀྱི་གཉེན་པོ་ལ་སོགས་པའི་ཆེད་དུ་ཡན་
ལག་གི་རྣམ་པ་བཟུང་བ་ལས་ཕྱུང་བ་ལ་ཉེས་པ་མེད་དེ། བབ་ཅོལ་དུ་ཞེས་བྱ་བ་ལ་
སོགས་པའི་རིགས་པ་རྣམ་པར་གནས་པའི་ཕྱིར་རོ། །ཞེས་གསུངས་སོ། །གཉིས་པ་ལྟུང་
མེད་ནི། འཛག་སྣོད་ལ་དྲུད་པ་ལས་ནི་ལྟུང་བ་མེད་དོ། །སྔོན་གྱི་ཆུང་མས་འཁྱུད་པ་ལས་
ཀྱང་ངོ་། །རྐང་པ་དང་། བྱིན་པ་དང་། དཔུང་པ་དང་། མཐེ་བོང་ལ་སོགས་པ་ནས་བུད་
མེད་ཀྱིས་བཟུང་བ་ལ་ཡང་ངོ་། །ཞེས་གསུངས་ཏེ། འཛག་སྣོད་བཅང་བར་བྱའོ་ཞེས་
སྔར་གསུངས་པའི་འཛག་སྣོད་ལ་དྲུད་པ་ལས་བབ་ཅོལ་དུ་ཁུ་བ་ཕྱུང་བ་ལ་ནི་འབྱིན་པའི་
ལྟུང་བ་མེད་དོ། །དབྱུང་སེམས་མེད་པའི་ཕྱིར་རོ། །མ་དང་སྲིང་མོ་དང་བུ་མོས་ཡུན་མི་
རིང་བར་བཟུང་བ་ལ་ཉེས་པ་མེད་པར་མ་ཟད་ཀྱི་སྔོན་གྱི་ཆུང་མས་འཁྱུད་པ་ལས་ཀྱང་ངོ་
སྟེ་འཁྱུད་པ་ལས་བབ་ཅོལ་དུ་ཁུ་བ་ཕྱུང་བ་ལ་ལྟུང་བ་མེད་དོ། །དགེ་སློང་གི་རྐང་པ་དང༌།
བྱིན་པ་དང༌། དཔུང་པ་དང༌། མཐེ་བོང་ལ་སོགས་པ་ནས་བུད་མེད་ཀྱིས་བཟུང་བ་ལ་
ཡང་ངོ་སྟེ་བཟུང་བ་ལས་བབ་ཅོལ་དུ་ཁུ་བ་ཕྱུང་བ་ལ་ལྟུང་བ་མེད་དོ། །ལྟུང་མེད་དེ་དག་
ཀྱང་རོ་མྱོང་བ་མེད་པའི་དབང་དུ་བྱས་པའོ། །དེ་ལ་འབྱིན་པ་འདི་ནི་ཉེས་པ་ཤིན་ཏུ་ཆེ་
བའི་ལས་ཤིག་སྟེ། དེ་ཡང་འདི་མི་དགེ་བ་བཅུའི་ནང་གི་ལོག་པར་གཡེམ་པ་སྟེ། སློབ་
དཔོན་དཔལ་མར་མེ་མཛད་ཡེ་ཤེས་ཀྱི་ཞལ་ནས། འདོད་པས་ལོག་པར་གཡེམ་པ་ལ་
རྣམ་པ་བཞི་སྟེ། ཡུལ་མ་ཡིན་པ་དང་། དུས་མ་ཡིན་པ་དང་། ཡན་ལག་མ་ཡིན་པ་དང་།
འགྲོ་བར་བྱ་བ་མ་ཡིན་པའོ་ཞེས་སོགས་ནས། ཡན་ལག་མ་ཡིན་པ་ཞེས་བྱ་བ་ནི་ཁ་དང་
བཤང་བའི་ལམ་དང་ཁྱེའུ་དང་བུ་མོའི་མདུན་དང་རྒྱབ་ཀྱི་བུག་པ་དང་རང་གི་ལག་པའོ། །
ཞེས་གསུངས་པའི་ཕྱིར་རོ། །དེ་བཞིན་དུ་འདིའི་ལས་ལ་འཇུག་ན་སོ་ཐར་གྱི་སྐབས་སུ་
གོང་སྨོས་བཞིན་དགེ་སློང་ལ་ལྷག་མ་འབྱུང་ཞིང་། དགེ་ཚུལ་ལ་ཉེས་བྱས་འབྱུང་བ་དང་།
རྟེན་དེ་བྱང་སེམས་དང་སྔགས་ལ་ཞུགས་པ་ཞིག་ཡིན་ན་བྱང་སེམས་ཀྱི་བསླབ་བྱ་དང་
འགལ་ཞིང་སྔགས་ཀྱི་རྩ་ལྟུང་དུ་འགྱུར་བའང་ཡོད་དོ། །(དེ་ལ་བྱང་སེམས་ཀྱི་བསླབ་བྱ་དང་འགལ་ཚུལ་དཔེར་ན། བུད་མེད་

ལ་བརྟེནཏེ་ཁུ་བ་དབྱུང་འདོད་ཙམ་གྱིས་རྨའི་སྒོའི་ཕྱི་རོལ་ཏུ་དབང་པོ་དྲུད་ཅིང་བརྩལ་བས་ཁུ་བ་འབྱིན་པར་བྱེད་པ་ན་སྲིད་པ་བར་དོའི་སེམས་ཅན་མང་པོ་ལུས་རྙེད་དུ་རེ་ནས་དེར་འདུ་བ་དང་།
ལུས་མ་རྙེད་ཚེ་འཚོ་བས་ཉེན་པ་ལྟ་བུའི་སྡུག་བསྔལ་མྱོང་བར་བཤད་དོ། །དེ་ལྟར་ཤེས་བཞིན་དུ་སེམས་ཅན་གྱི་སྡུག་བསྔལ་ལ་ཅི་མི་སྙམ་དུ་ལས་དེ་ལ་འཇུག་ན་བྱུང་སེམས་ཀྱི་སྐབས་ཀྱི་ལྟུང་
བའང་འབྱུང་ངོ། །)དེས་ན་བྱ་བ་གཅིག་གིས་སོར་བྱང་སྔགས་གསུམ་གྱི་སྡོམ་དམ་ཚིག་རྣམས་དང་
འགལ་བར་འགྱུར་ཞིང་། ཁྱད་པར་དུ་སྐྱེས་པ་གཞན་དང་བསྡེབས་ནས་འདིའི་ལས་ལ་
འཇུག་པ་དང༌། ལྷག་མ་དེ་བྱུང་བཞིན་ད་དུང་དགེ་འདུན་པའི་ལས་གྲལ་དུ་ཞུགས་པ་
སོགས་ནི་བསམ་བཞིན་དུ་སངས་རྒྱས་ཀྱི་བསྟན་པ་ལ་རྨ་འབྱིན་ཅིང་བསྟན་པ་བཤིགས་
པའི་ལས་ཚབས་པོ་ཆེ་སྟེ། མདོ་ལས། འོད་སྲུང་སྡིག་ཅན་གྱི་དགེ་སློང་དག་ཕལ་ཆེར་
གྱིས་ངའི་བསྟན་པ་འདི་སྣུབ་པར་བྱེད་པར་འགྱུར་ཏེ། འོད་སྲུང་ཡ་མཚན་ཅན་དགུ་བཅུ་
རྩ་ལྔ་དང་། ཕས་ཀྱི་རྒོལ་བ་ཐམས་ཅད་ཀྱིས་ངའི་བསྟན་པ་འདི་སྣུབ་པར་བྱེད་མི་ནུས་སོ་
ཞེས་གསུངས་པ་ལྟར་རོ། །ལྷག་མ་དེ་བྱུང་ན་བོད་འདིར་སྤོ་མགུ་དབྱུང་གསུམ་གྱི་སྲོལ་
མེད་པས་ན་ཕྱིར་གསོ་བའི་ཐབས་དང་ཡང་བྲལ་བ་དང་། དེའི་འབྲས་བུ་ངན་སོང་དམྱལ་
བ་སོགས་སུ་སྐྱེ་བར་མདོ་ལས་གསུངས་སོ། །དེས་ན་ཀརྨ་པའི་འདུལ་ཊཱིཀ་ལས། ཕྱིན་
ཆད་ཁོ་བོའི་ཊི་ཀ་འདི་ལ་སྒྲུབ་པ་ནན་ཏན་ཏུ་མཛད་པ་རྣམས་ཀྱིས་ང་ལ་བསམས་ནས་
འབྱིན་པ་དང་པོ་དང་བཅས་བཞིན་མཁན་སློབ་སོགས་བསྟན་པའི་གྲལ་དུ་ཞུགས་ནས་
བསྟན་པ་མི་བཤིགས་པ་གལ་ཆེ་ཆེ་ཆེ། འདི་མ་མཐོང་བའི་གཡང་ས་ཆེན་པོ་ཞིག་འདུག་
གོ །ཞེས་དང་། གཞན་ཡང་ངུར་སྨྲིག་རྒྱལ་མཚན་འཆང་བ་ཀུན་ཀྱི་གཙུག་ནོར། རིས་
མེད་བསྟན་པའི་གསལ་བྱེད་ཆོས་རྗེ་ཐམས་ཅད་མཁྱེན་པ་མཚན་བརྗོད་པར་དཀའ་ན་
ཡང་དོན་གྱི་སླད་དུ་མཚན་ནས་སྨོས་ན་༧འཇིགས་མེད་ཕུན་ཚོགས་འབྱུང་གནས་དཔལ་
བཟང་པོ་མཆོག་གིས་ཀྱང་ལྷག་ལྟུང་དང་པོ་འདིས་གོས་ན་ཉེས་པ་ཆེ་ཞིང་རྣམ་སྨིན་ཤིན་
ཏུ་ལྕི་བས་འདི་མ་བྱུང་བ་ཞིག་ཅིས་ཀྱང་དགོས་ཞེས་དགེ་འདུན་པ་རྣམས་ལ་ལན་ཅིག་མ་
ཡིན་པར་ཡང་ཡང་གསུངས་པས་ན་བདག་ལེགས་སུ་འདོད་པའི་རབ་ཏུ་བྱུང་བ་ཀུན་ཀྱིས་
འདིས་མ་གོས་པ་ཞིག་བྱེད་པ་ནི་ཤིན་ཏུ་གལ་ཆེའོ། །འབྱིན་པའི་དགེ་འདུན་ལྷག་མ་

འདུལ་བྱེད་དག་གོ །འབྱིན་པའི་དགེ་འདུན་ལྷག་མུ་རྫོགས་སོ།། །།
གཉིས་པ་གཞན་གྱི་ལུས་ཀྱི་རེག་པའི་བདེ་བ་ལ་ཆགས་པ་རེག་པའི་ལྷག་མ་ལ་གསུམ།
རྣམ་འབྱེད་ཀྱི་སྐབས་དང་། ཞུ་བའི་སྐབས་དང་། འདུལ་བྱེད་ཀྱི་སྐབས་སོ། །དང་པོ་ལ་
གཉིས། ཐུན་མོང་གི་མཚན་ཉིད་དང་། ཐུན་མོང་མིན་པ་རེག་ལྷག་དངོས་འཆད་པའོ། །
དང་པོ་ལ་གསུམ། བུད་མེད་བྱེད་པ་པོར་བསྟན་པ། དེ་དག་གི་མཚན་ཉིད་སེལ་བ་དང་
བཅས་པ། ལྷག་མ་དང་པོ་གསུམ་གྱི་ཐུན་མོང་གི་མཚན་ཉིད་དོ། །དང་པོ་ལ་གཉིས་ལས།
དང༌ པོ་དངོས་ནི། འདི་ལ་བྱེད་པ་པོ་ཉིད་ནི་བུད་མེད་དོ། །དབེན་པ་ན་འདུག་པ་དང་
འགྲེང་བ་གཉིས་ཀྱིའོ། །ཉལ་བོ་བྱེད་པར་ཤོམ་པ་ཉིད་ལ་ཡང་ངོ་། །ལྷན་ཅིག་ཉལ་བ་
ལའོ། །རིག་པའི་སྐྱེས་པ་མེད་པའི་བུད་མེད་དང་ལྷན་ཅིག་ལམ་དུ་འགྲོ་བ་ལའོ། །འོག་མ་
གཉིས་ལའོ། །ཁྱིམ་པ་མོ་ལ་སྟོན་པ་ལའོ། །སྐྱེས་པ་མེད་པར་རོ། །རིག་པའོ། །ཡོད་ཀྱང་མི་
རུང་བ་ལའོ། །དེ་ནི་ཉེས་བྱས་ཀྱིའོ། །ཞེས་གསུངས་ཏེ། ཚིག་ཚོགས་ཉུང་ཞིང་རྟོགས་པར་
སླ་བའི་ཕྱིར་དུ་འདིར་རེག་པ་སོགས་ལྟུང་བ་བཅུ་ལ་ལྟུང་བའི་བྱེད་པ་པོ་བུད་མེད་ཡིན་
པར་ཕྱོགས་གཅིག་ཏུ་བསྟན་པ་ནི། རེག་པའི་ལྷག་མ་འདི་ལ་བྱེད་པ་པོ་སྟེ་མེད་ན་མི་
འབྱུང་བའི་ཡན་ལག་ཉིད་ནི་ཡུལ་བུད་མེད་མཚན་དོན་ཡོད་པ་ཉིད་དོ། །བུད་མེད་མཚན་
དོན་ཡོད་པ་ཞེས་པ་ནི་བུད་མེད་ཉིད་དམ་མཚན་གཉིས་པ་བུད་མེད་ཀྱི་མཚན་ཤས་ཆེ་བ་དང་
ལྡན་པའོ། །དབེན་པ་ན་བུད་མེད་དང་ལྷན་ཅིག་ཏུ་འདུག་པ་དང༌། དགེ་སློང་མ་དང་
འགྲེང་བ་གང་ཡིན་པའི་ལྟུང་བྱེད་གཉིས་ཀྱིའོ་སྟེ་དེ་གཉིས་ཀྱི་བྱེད་པ་པོ་ཉིད་ནི་བུད་མེད་དོ་
ཞེས་སྦྱར་རོ། །ཉལ་བོ་བྱེད་པར་ཤོམ་པ་སྟེ་ཉལ་བོ་བྱེད་པའི་སྟ་གོན་བྱེད་བཞིན་པ་ཉིད་
ལ་ཡང་ངོ་ཞེས་ཉལ་བོ་བྱེད་པར་ཤོམ་པ་དེའི་དྲུང་དུ་འདུག་པ་དང་འགྲེང་བའི་ལྟུང་བྱེད་
གཉིས་ཀྱི་བྱེད་པ་པོ་ཉིད་ནི་བུད་མེད་དོ་ཞེས་པའོ། །བུད་མེད་དང་ལྷན་ཅིག་ཏུ་གནས་
གཅིག་ཏུ་ཉལ་བ་ལའོ་སྟེ་ཉལ་བའི་ལྟུང་བྱེད་ཀྱི་བྱེད་པ་པོ་ཉིད་ནི་བུད་མེད་དོ། །འདི་ལ་
རིག་པའི་ཞེས་ལུང་ལས་དངོས་སུ་མ་གསུངས་ཀྱང་ཚིགས་ལྔའམ་དྲུག་ལས་ལྷག་པར་

ཆོས་འཆད་པའི་བསླབ་པའི་གཞིའི་རྗེས་སུ་འབྲངས་ནས་མདོ་འདིར་རིག་པའི་ཞེས་སྨོས་
པའི་རིག་པའི་སྐྱེས་པ་གཞན་གྲོགས་སུ་མེད་པའི་བུད་མེད་དང་དགེ་སློང་ལྷན་ཅིག་ལམ་
དུ་འགྲོ་བ་ལའོ་སྟེ་འགྲོ་བའི་ལྟུང་བྱེད་ཀྱི་བྱེད་པ་པོ་ཉིད་ནི་བུད་མེད་དོ། །རེག་པའི་ལྷག་
མ་འདིའི་འོག་མ་འཁྲིག་པ་སྨྲ་བ་དང་བསྙེན་བཀུར་བསྔགས་པ་གཉིས་ལའོ་ཞེས་ལྷག མ་
དེ་གཉིས་ཀྱི་ལྟུང་བའི་བྱེད་པ་པོ་ཉིད་ནི་བུད་མེད་དོ་ཞེས་པའོ། །ཁྱིམ་པ་མོ་ལ་ཚིག་
ལྔའམ་དྲུག་ལས་ལྷག་པར་ཆོས་སྟོན་པ་ལའོ་སྟེ་ཆོས་སྟོན་པའི་ལྟུང་བྱེད་ཀྱི་བྱེད་པ་པོ་བུད་
མེད་དོ། །ཁྱིམ་པ་མོ་ལ་ཆོས་སྟོན་པའི་ལྟུང་བྱེད་ཀྱི་བྱེད་པ་པོ་བུད་མེད་ཡིན་པ་དེ་ཡང་
སྐབས་ཐམས་ཅད་དུ་མ་ཡིན་གྱི། ཁྲིམས་གྲོགས་སྐྱེས་པ་ཕོ་མེད་པར་སྟོན་པ་ལ་བུད་མེད་
ལྟུང་བའི་བྱེད་པ་པོར་འགྱུར་རོ། །སྐྱེས་པ་ཇི་ལྟ་བུ་ཞིག་མེད་པར་ཞེ་ན། འཁྲིག་པ་དང་
ལྡན་པའི་བརྗོད་པ་དང་སྤྱོད་པ་དག་མངོན་པར་ཤེས་ཤིང་རིག་པའོ། །རིག་པའི་སྐྱེས་པ་
ཡོད་ཀྱང་བུད་མེད་མི་རུང་བ་ཊི་ཀ་ལས་སྦྱར་མའི་སྤྱོད་པ་ཞེས་ཆགས་ཉམས་ཀྱི་སྤྱོད་པ་
སྟོན་པར་བྱེད་པ་ལ་ཆོས་སྟོན་ན་ལྟུང་བའི་བྱེད་པ་པོ་ཡིན་པའོ། །ཅི་དེ་ནི་དངོས་གཞི་
རྫོགས་པའི་བྱེད་པ་པོ་ཡིན་ནམ་ཞེ་ན། ཡོད་ཀྱང་མི་རུང་བ་ལ་ཆོས་སྟོན་པ་དེ་ནི་ཉེས་
བྱས་ཀྱི་བྱེད་པ་པོ་ཡིན་གྱི་ལྟུང་བྱེད་རྫོགས་པའི་བྱེད་པ་པོ་མ་ཡིན་པའོ། །དེ་ལྟར་ཊཱི་ཀ་
ལས། རིག་པའི་སྐྱེས་པ་ཡོད་ཀྱང་བུད་མེད་མི་རུང་བ་ལ་སྟོན་པ་གང་ཡིན་པ་བྱེད་པ་པོ་
ཉིད་དུ་བསྟན་པ་དེ་ནི་ཉེས་བྱས་ཀྱི་བྱེད་པ་པོ་ཉིད་ཡིན་གྱི། ལྟུང་བྱེད་ཀྱི་དངོས་གཞིའི་
བྱེད་པ་པོ་ཉིད་ནི་མ་ཡིན་ནོ་ཞེས་དང་། རང་གི་རྣམ་བཤད་ལས་ཀྱང་དེ་ལྟར་གསུངས་སོ། །
འདི་ལ་སོར་འགྲེལ་ཀུན་བཏུས་ལས། རིག་པའི་སྐྱེས་པ་དེ་ལྟ་བུ་ཡོད་ཀྱང་བུད་མེད་མི་
རུང་བ་འདི་ལྟ་སྟེ། སྦྱར་མའི་སྤྱོད་པ་གང་ཡིན་པ་དེ་དག་ལ་ཉེ་བར་སྟོན་པ་ལ་ན་སྨད་པ་
མེད་དོ་ཞེས་གསུངས་ཀྱང་མི་འཐད་དེ། ཞུ་བ་ལས། བུད་མེད་མི་རུང་བ་ལ་སྐྱེས་པ་རུང་
བ་དང་ལྷན་ཅིག་ཆོས་སྟོན་ན་ཉེས་བྱས་སོ་ཞེས་གསུངས་པ་སོགས་དང་འགལ་བའི་ཕྱིར་
རོ། །གཉིས་པ་ཞར་ལ་ཁྲིམས་གྲོགས་ཀྱི་མཚན་ཉིད་ནི། གླིང་གཞན་ནས་སྐྱེས་པ་དང་།

འགྱུར་བ་བརྟེན་པ་གཉིས་ནི་མ་ཆོག་པ་ཉིད་དོ། །དེའི་ནི་བརྡ་ཕྲད་པ་ཉིད་དོ། །རྣམ་པ་དེ་
ལྟ་བུ་ཉིད་ལ་ནི་མཚན་ཅིག་ཤོས་དོན་མེད་དོ། །འདིར་ཕྱེད་ཉིད་བྱེད་པ་ཡིན་ནོ། །ཞེས་
གསུངས་ཏེ། སྒྲ་མི་སྙན་ལ་སོགས་པ་གླིང་གཞན་ནས་སྐྱེས་པ་དང་། རང་གི་གླིང་དུ་སྐྱེས་
ཀྱང་འཁྲིག་པ་དང་ལྡན་པའི་སྤྱོད་པའི་སྒོ་ནས་འགྱུར་བ་བརྟེན་པ་སྨྱོན་ཐབས་མཁན་ནམ་
མཚན་གྱི་སྒོ་ནས་འགྱུར་བ་བརྟེན་པ་མ་ནིང་ལྟ་བུ་འགྱུར་བ་བརྟེན་པ་དང་དེ་གཉིས་ནི་
ཡོད་དུ་ཟིན་ཀྱང་ཁྱིམ་པ་མོ་ལ་ཆོས་སྟོན་པའི་སྐབས་འདིར་རིག་པའི་སྐྱེས་པ་ཉིད་དུ་མ་ཆོག་
པ་ཉིད་དོ། །དེ་དག་ལ་ཁྲིམས་གྲོགས་བྱས་ཏེ་ཁྱིམ་པ་མོ་རུང་བ་ལ་ཆོས་སྟོན་ན་ཉེས་བྱས་
དང༌། ཁྱིམ་པ་མོ་མི་རུང་བ་ལ་ཆོས་སྟོན་ན་ཉེས་བྱས་ཆེས་ལྕི་བར་འགྱུར་བར་ཊི་ཀ་
སོགས་ལས་གསུངས་ལ། གཞན་བུད་མེད་དང་ལམ་དུ་འགྲོ་བ་ལ་ཡང་སྦྱར་རོ། །ཁྲིམས་
གྲོགས་རིག་པ་དེའི་ཡན་ལག་ནི་ལུས་ངག་གི་ཀུན་ཏུ་སྤྱོད་པའི་དོན་བརྡ་ཕྲད་ཅིང་དོན་རིག་
པ་ཉིད་དོ། །སྐྱེས་པ་བརྡ་མི་ཕྲོད་ཅིང་དོན་མི་གོ་བ་ལ་ཁྲིམས་གྲོགས་བྱས་ཏེ་ཆོས་སྟོན་ན་
ཉེས་བྱས་སུ་འགྱུར་བར་ལུང་དང་ཊཱི་ཀས་བཤད་དེ་བུད་མེད་དང་ལམ་དུ་འགྲོ་བ་ལ་
ཡང་སྦྱར་རོ། །མཚན་གཉིས་པ་བུད་མེད་ཀྱི་མཚན་ཤས་ཆེ་བའམ་སྐྱེས་པའི་མཚན་ཤས་
ཆེ་བའི་རྣམ་པ་དེ་ལྟ་བུ་ཉིད་ལ་ནི་མཚན་ཅིག་ཤོས་སྐྱེས་པའམ་བུད་མེད་ཀྱི་མཚན་ཤས་
ཆུང་བ་དེ་དོན་མེད་པ་ཉིད་དོ། །དེ་ལ་གལ་ཏེ་བུད་མེད་ཀྱི་མཚན་ཤས་ཆེ་ན་དེ་ནི་དོན་
ཡོད་པ་ཉིད་དེ། དེ་ལ་བརྟེན་ནས་དགེ་སློང་ལ་བུད་མེད་ཀྱི་སྐབས་ཀྱི་ཁ་ན་མ་ཐོ་བ་ཡོངས་
སུ་རྫོགས་པར་འགྱུར་ཞིང་། མཚན་ཅིག་ཤོས་སྐྱེས་པའི་མཚན་ནི་དོན་མེད་པ་ཉིད་དེ།
དེས་བུད་མེད་ཉིད་ལ་གནོད་པ་ཅུང་ཟད་ཀྱང་མི་བྱེད་པའི་ཕྱིར་རོ། །གལ་ཏེ་སྐྱེས་པའི་
མཚན་ཤས་ཆེ་ན་དེ་ནི་དོན་ཡོད་པ་ཉིད་དེ། དེ་ལ་བརྟེན་ནས་དགེ་སློང་མ་ལ་སྐྱེས་པའི་
སྐབས་ཀྱི་ཁ་ན་མ་ཐོ་བ་ཡོངས་སུ་རྫོགས་པར་འགྱུར་ཞིང་། མཚན་ཅིག་ཤོས་བུད་མེད་ཀྱི་
མཚན་ནི་དོན་མེད་པ་ཉིད་དེ། དེས་སྐྱེས་པ་ཉིད་ལ་གནོད་ཅུང་ཟད་ཀྱང་མི་བྱེད་པའི་ཕྱིར་
རོ། །དེ་ལྟར་ཊཱི་ཀ་ལས། གལ་ཏེ་མཚན་གཉིས་པ་བུད་མེད་ཀྱི་དབང་དུ་གྱུར་ན་ནི་དེའི་ཚེ་

དགེ་སློང་ལ་བུད་མེད་ཀྱི་སྐབས་ཀྱི་ཁ་ན་མ་ཐོ་བ་ཡོངས་སུ་རྫོགས་པར་འགྱུར་རོ། །ཅི་སྟེ་
སྐྱེས་པའི་དབང་དུ་གྱུར་ན་ནི་དེའི་ཚེ་དགེ་སློང་མ་ལ་སྐྱེས་པའི་སྐབས་ཀྱི་ཁ་ན་མ་ཐོ་བ་
ཡོངས་སུ་རྫོགས་པར་འགྱུར་རོ། །ཞེས་སོ། །འོ་ན་སྤྱིར་བསྟན་ལས། མ་ནིང་དང་མཚན་
གཉིས་པ་དག་ནི་དེ་དང་ལྡན་པ་ཉིད་དོ་ཞེས་མཚན་གཉིས་པ་ན་སྨད་ཀྱི་ཡུལ་དུ་གསུངས་
པ་དང་འགལ་ལོ་སྙམ་ན། དེ་ནི་སྲོག་གཅོད་པ་མ་གཏོགས་པ་གནོད་པ་ལས་གྱུར་པ་
བརྡེག་གཟས་ལ་སོགས་པ་རྣམས་དང་། མ་བྱིན་ལེན་མ་གཏོགས་པ་ཕྱི་ལོངས་སྤྱོད་ལ་
ཆགས་པ་ལས་གྱུར་པ་གོས་སློང་བ་ལ་སོགས་པ་རྣམས་མཚན་གཉིས་པ་ཡུལ་དུ་བྱས་པ་
ལས་ལྟུང་བ་མི་རྫོགས་ལ། ནང་སེམས་ཅན་ལ་ཆགས་པ་ལས་གྱུར་པ་རྣམས་ནི་དགེ་སློང་
ཕ་མ་ཡན་ལག་ཏུ་དགོས་པ་ལས་གཞན་རྣམས་ལ་མཚན་གཉིས་པ་ཡུལ་དུ་བྱས་པ་ལས་
ཀྱང་ལྟུང་བ་རྫོགས་པ་སྟེ་ནང་སེམས་ཅན་ལ་ཆགས་པ་འབྱུང་ཉེ་ཞིང་སྤང་དཀའ་བས་
དོག་ཏུ་བཀག་པའོ། །འོ་ན་སྐྱེས་པའི་མཚན་ཤས་ཆེ་བའི་རིག་པའི་སྐྱེས་པ་དེ་ཁྲིམས་
གྲོགས་ལ་སྐྱེས་པ་མཚན་ཉིད་པ་དང་འདྲའམ་ཞེ་ན། མཚན་གཉིས་པ་སྐྱེས་པའི་མཚན་
ཤས་ཆེ་བ་དེས་ཁྲིམས་གྲོགས་བྱས་ན་ཁྲིམས་གྲོགས་ཀྱི་སྐབས་འདིར་རིག་པའི་སྐྱེས་པའི་
ཕྱེད་ཉིད་བྱེད་པ་ཡིན་ནོ། །དེས་ན་དེས་ཁྲིམས་གྲོགས་བྱས་ཏེ་བུད་མེད་ལ་ཆོས་སྟོན་
པའམ་བུད་མེད་དང་ལམ་དུ་འགྲོ་ན་ཉེས་བྱས་སོ། །སྐབས་འདིའི་ཐད་ཀྱི་ཊི་ཀ་ལས།
མཚན་ཅིག་ཤོས་མོའི་མཚན་ནི་སྐབས་འདིར་རིག་པའི་སྐྱེས་པ་ཉིད་ཀྱི་སྐྱེས་པའི་ཕྱེད་
ཉིད་བྱེད་པ་ཡིན་ཏེ། ཞེས་མོའི་མཚན་ནི་སྐབས་འདིར་ཞེས་པའི་དོན་རྗེ་བླ་མའི་མདོ་རྩའི་
ཟིན་བྲིས་ལས། མཚན་ཅིག་ཤོས་མོའི་མཚན་གྱི་སྐབས་འདིར་ཞེས་གསུངས་པ་ནི་མོའི་
མཚན་གྱི་བྱ་བ་བྱེད་ནུས་པ་ཡན་ལག་ཏུ་དགོས་པའི་སྐབས་འདིར་ཞེས་ཡུལ་ལ་གཟུང་གི་
གྲོགས་ལ་མི་གཟུང་ངོ་ཞེས་གསུངས་སོ། །གོང་སྨོས་ལྟར་ཊི་ཀ་སྡེ་དགེའི་དཔར་མ་ལས་
མཚན་གྱི་ཞེས་མ་བྱུང་བར་མཚན་ནི་ཞེས་བྱུང་བ་དང་། འདུལ་ཊཱིཀ་རིན་ཕྲེང་ལས་ཀྱང་དེ་
བཞིན་དུ་གསུངས་ཡོད་ལ། དེ་ལྟར་མཚན་ནི་ཞེས་པ་ལྟར་ན་ཅུང་ཟད་འགྲེལ་མི་བདེ་ཡང་

རང་འགྲེལ་ན་མཚན་གྱི་ཞེས་འབྱུང་བས་ན་ཊི་ཀའི་ཡི་གེ་ནོར་བ་ཡིན་པ་འདྲའོ། །ཁྲིམས་
གྲོགས་བྱེད་པ་པོ་ནི་སྐྱེས་པའི་མཚན་ཤས་ཆེ་བའི་སྐྱེས་པ་ལ་གོ་དགོས་ཏེ། ཊཱི་ཀ་རང་ཉིད་
ལས་ཀྱང་། རིག་པའི་སྐྱེས་པ་མཚན་གཉིས་པ་དང་ལྷན་ཅིག་ཏུ་བུད་མེད་དང་ལམ་དུ་
འགྲོ་བ་དང་། བུད་མེད་ལ་ཆོས་སྟོན་པ་ནི་ཉེས་བྱས་སུ་འགྱུར་རོ་ཞེས་རིག་པའི་སྐྱེས་པ་
མཚན་གཉིས་པ་ཞེས་གསུངས་པའི་ཕྱིར་དང་། རང་འགྲེལ་སོགས་ལས་ཀྱང་དེ་བཞིན་དུ་
གསུངས་པས་སོ། །གཉིས་པ་བུད་མེད་བྱེད་པ་པོ་རྣམས་ཀྱི་མཚན་ཉིད་སེལ་བ་དང་
བཅས་པ་ནི། འོག་མ་གསུམ་ལ་ལེགས་པར་སྨྲས་པ་དང་ཉེས་པར་སྨྲས་པ་དག་གི་
དོན་ཀུན་ཤེས་པ་དང་། གཞན་ལ་འཁྲིག་པ་སྟེན་པའི་མཐུ་ཡོད་པ་ཉིད་ཡིན་ན་དངོས་
གཞིའོ། །གཞན་དུ་ན་འོག་མའིའོ། །མ་ནིང་མོ་དང་། མ་ནིང་ཕོ་དང་། སྤྲུལ་པ་མོ་ལ་
ཡང་དེ་བཞིན་ནོ། །ཞེས་གསུངས་ཏེ། བྱེད་པ་པོ་ཉིད་ནི་བུད་མེད་དོ་ཞེས་སྨྲས་ན་བུད་
མེད་ཐམས་ཅད་བྱེད་པ་པོ་ཡིན་ནམ་ཁྱད་པར་ཡོད་ཅེ་ན། བུད་མེད་བྱེད་པ་པོའི་ལྟུང་བ་
བཅུ་གོང་དུ་སྨོས་པ་དེ་རྣམས་ཀྱི་འོག་མ་འཁྲིག་ཚིག་སྨྲ་བ་དང་བསྙེན་བཀུར་བསྔགས་པ་
དང་ཁྱིམ་པ་མོ་ལ་ཆོས་སྟོན་པ་དང་གསུམ་ལ་ཡུལ་བུད་མེད་དེ་ལེགས་པ་སྟེ་ཆོས་དང་
ལྡན་པར་སྨྲས་པ་དང༌། གནས་ངན་ལེན་གྱི་ཚིག་ལྟ་བུ་ཉེས་པར་སྨྲས་པ་དག་གི་དོན་
ཀུན་ཤེས་པ་ཉིད་ཀྱི་མཐུ་ཡོད་པ་དང་། འོག་མ་གསུམ་ལས་གཞན་གོང་མ་བདུན་ཏེ་རེག་
པ་དང་དབེན་པར་འདུག་འགྲེང་དང་ཉལ་ཤོམ་འདུག་འགྲེང་དང་ལྷན་ཅིག་ཉལ་བ་དང་
ལམ་དུ་འགྲོ་བ་དང་བདུན་ལ་ཡུལ་བུད་མེད་དེ་ལམ་ཆེ་ཆུང་སྤྲད་པར་བཟོད་པའི་འཁྲིག་
པ་སྟེན་པར་བྱེད་པའི་མཐུ་ཡོད་པ་ཉིད་ཡིན་ན་རང་རང་གི་ལྟུང་བ་དངོས་གཞི་ཉིད་ཀྱི་
བྱེད་པ་པོའོ། །ལེགས་སྨྲས་ཉེས་སྨྲས་ཀྱི་དོན་ཀུན་ཤེས་པ་དང་འཁྲིག་པ་སྟེན་པའི་མཐུ་
ཡོད་པ་ལས་གཞན་དོན་མི་གོ་བ་དང་འཁྲིག་པ་སྟེན་པའི་མཐུ་མེད་པ་ཉིད་ཡུལ་དུ་བྱས་ན་
ལྟུང་བ་རང་རང་གི་ཚིགས་འོག་མའི་ལྟུང་བའི་བྱེད་པ་པོའོ། །དེ་ཡང་བུད་མེད་དོན་མི་གོ་
བ་ལ་འཁྲིག་ཚིག་དང་བསྙེན་བཀུར་བསྔགས་ན་ལྷག་མའི་དངོས་གཞིའི་ཚིགས་འོག་མ་

སྦོམ་པོར་འགྱུར་ལ། བུད་མེད་དོན་མི་གོ་བ་ལ་ཚིག་ལྔའམ་དྲུག་ལས་ལྷག་པར་ཆོས་སྟོན་
ན་ལྟུང་བྱེད་ཀྱི་ཚིགས་འོག་མ་ཉེས་བྱས་སུ་འགྱུར་རོ། །དེ་བཞིན་དུ་འཁྲིག་པ་སྟེན་པའི་
མཐུ་མེད་པའི་བུད་མེད་ལ་རེག་ན་སྦོམ་པོར་འགྱུར་ལ། དེ་དང་དབེན་པར་འདུག་འགྲེང་
བྱེད་པ་ལ་སོགས་པ་ཉེས་བྱས་སུ་འགྱུར་རོ། །འདིར་ཡན་ལག་འཁྲིལ་མོར་སྦྱར་ཏེ།
བདུན་ལ་བསྟེན་རུང་དངོས་སུ་བཤད་པས་འོག་མ་གསུམ་ལ་ཡང་བསྟེན་རུང་ཡན་ལག་ཏུ་
སྦྱར་རོ། །གསུམ་ལ་དོན་གོ་དངོས་སུ་བཤད་པས་རེག་པ་མ་གཏོགས་པ་དྲུག་ལ་ཡང་དོན་
གོ་བ་ཡན་ལག་ཏུ་སྦྱར་རོ། །རེག་པ་ལ་ནི་དོན་མི་གོ་བ་སྙོམས་པར་འཇུག་པ་ལ་སོགས་
པ་ཡུལ་དུ་བྱས་ན་ཡང་དངོས་གཞི་རྫོགས་པར་ལུང་ཞུ་བ་ལས་གསུངས་སོ། །མོ་དང་ཕོའི་
དབང་པོ་གང་ཡང་མེད་ལ་ནུ་མ་ལ་སོགས་པ་བུད་མེད་ཀྱི་རྣམ་པ་འདྲ་བ་མ་ནིང་མོ་དང༌།
ཕོ་མོའི་དབང་པོ་གང་ཡང་མེད་ལ་ཁ་སྤུ་ལ་སོགས་པ་སྐྱེས་པའི་རྣམ་པ་འདྲ་བ་མ་ནིང་པོ་
དང༌། སེམས་ཅན་དུ་བགྲང་བ་ཁོ་ན་གསང་སྔགས་དང་སྨན་ལ་སོགས་པས་གཞན་དུ་
བསྒྱུར་བ་སྤྲུལ་པ་མོ་ལ་རེག་པ་ལ་སོགས་པ་བཅུ་པོ་བྱེད་ན་ཡང་ན་སྨད་དུ་འགྱུར་ཏེ།
སྔར་ན་སྨད་དུ་བསྟན་པ་དེ་བཞིན་ནོ། །དེ་ཡང་གང་ལ་དགེ་འདུན་ལྷག་མར་འགྱུར་བ་དེ་ལ་
སྦོམ་པོའོ། །གང་ལ་ལྟུང་བྱེད་དུ་འགྱུར་བ་དེ་ལ་ཉེས་བྱས་སོ། །དེ་བཞིན་དུ་མཚན་གཉིས་
པ་སྐྱེས་པའི་དབང་དུ་གྱུར་པ་ཅན་ལ་རེག་པ་ལ་སོགས་པ་བཅུ་པོ་བྱེད་ན་རང་རང་གི་ལྟུང་
བ་ན་སྨད་པ་འབྱུང་ངོ༌། །གསུམ་པ་ལྷག་མ་དང་པོ་གསུམ་གྱི་མཚན་ཉིད་ནི། གསུམ་པོ་
འདི་ལ་སྐྱེས་པའོ། །གལ་ཏེ་དེ་དག་གི་བདེ་བ་ཉམས་སུ་མྱོང་བར་བྱ་བའི་འདུན་པ་ཀུན་
ཏུ་འདོད་ཆགས་དང་ལྡན་པས་ཀྱང་ངོ་། །ཞེས་གསུངས་ཏེ། རེག་པ་འཁྲིག་ཚིག་བསྙེན་
བཀུར་བསྔགས་པ་གསུམ་པོ་འདི་ལ་སྐྱེས་པ་ཡུལ་དུ་བྱེད་པ་ལ་དེ་བཞིན་ནོ་ཞེས་སྔ་མར་
སྦྱར་ཏེ་སྐྱེས་པ་ལ་དགེ་སློང་གིས་རེག་པ་དང་འཁྲིག་ཚིག་སྨྲ་བ་དང་བསྙེན་བཀུར་
བསྔགས་ན་ལྟུང་བ་རང་རང་གི་ན་སྨད་པ་སྦོམ་པོར་འགྱུར་བའོ། །དེ་བཞིན་དུ་སྐྱེས་པ་
གང་ཉལ་བོ་བྱེད་པར་ཤོམ་པའི་དྲུང་དུ་དགེ་སློང་གིས་འདུག་འགྲེང་གཉིས་བྱེད་ན་ན་སྨད་

པ་ཉེས་བྱས་ཏེ། སོར་འགྲེལ་ཀུན་བཏུས་ལས། གཉིས་ཀ་སྐྱེས་པ་ཡིན་ན་ཉེས་བྱས་སོ། །
ཞེས་བཤད་དོ། །གལ་ཏེ་རེག་པ་འཁྲིག་ཚིག་བསྙེན་བཀུར་བསྔགས་པ་དང་གསུམ་པོ་དེ་
དག་རང་རང་གི་བདེ་བ་གང་ཡོད་ཉམས་སུ་མྱོང་བར་བྱ་བའི་འདུན་པ་དང་ཡིད་ཀུན་ཏུ་
འདོད་ཆགས་དང་ལྡན་པས་ཀྱང་གསུམ་པོ་འདི་ལ་ཡན་ལག་ཐུན་མོང་ངོ༌། །ཀྱང་ངོ་ཞེས་
བྱ་བའི་སྒྲ་ནི་གསུམ་པོ་འདི་ལ་ཞེས་བྱ་བའི་རྗེས་བསྙེག་པའི་ཕྱིར་རོ་ཞེས་ཊཱི་ཀ་ལས་སོ། །
འདི་ལ་ཆགས་པ་ཡོད་ལ་འདུན་པ་མེད་པ་ཡིན་ན་ཆགས་སེམས་ཙམ་པོ་གཉེན་པོས་
བཟློག་ན་ལྟུང་མེད་དང་། མ་བཟློག་ན་མི་ཚངས་སྤྱོད་པའི་རྒྱུར་འགྲོ་བས་བསླབ་བྱའི་
ཉེས་བྱས་དང་། འདུན་པ་ཡོད་ལ་ཆགས་པ་དང་མི་ལྡན་ན་རེག་པ་སོགས་ལ་ལྟུང་བ་རང་
རང་གི་ན་སྨད་པ་དང༌། འདུན་པ་དང་འདོད་ཆགས་གཉིས་ཀ་མེད་ན་རེག་པ་ལ་ནི་
བསླབ་བྱའི་ཉེས་བྱས་དང་། འཁྲིག་ཚིག་དང་བསྙེན་བཀུར་བསྔགས་ན་ནི་ངག་ཀྱལ་སྨྲ་
བའི་ཉེས་བྱས་སུ་འགྱུར་རོ། །དེ་ལྟར་སོ་སོར་ཐར་པའི་མདོ་ལས། དགེ་སློང་གང་དྲལ་
ཅིང་གྱུར་པའི་སེམས་ཀྱིས། ཞེས་དང༌། དེའི་ཐད་ཀྱི་རྣམ་འབྱེད་ལས། དྲལ་ཅིང་གྱུར་
པའི་སེམས་ཀྱིས་ཞེས་བྱ་བ་ལ། སེམས་དྲལ་ཅིང་མ་གྱུར་པ་ཡང་ཡོད། གྱུར་ཅིང་མ་དྲལ་
པ་ཡང་ཡོད། དྲལ་ཅིང་གྱུར་པ་ཡང་ཡོད། མ་དྲལ་ཅིང་མ་གྱུར་པ་ཡང་ཡོད་དོ། །དེ་ལ་རེ་
ཞིག་དྲལ་ཅིང་མ་གྱུར་པ་ནི་སེམས་ཆགས་པ་དང༌། ཀུན་ཏུ་ཆགས་པ་དང༌། ཀུན་ནས་
དཀྲིས་པ་གང་ཡིན་པའོ། །གྱུར་ཅིང་མ་དྲལ་བ་ནི་སེམས་ལྟོས་པ་དང་ལྡན་ཞིང་སེམས་
འབྲེལ་བ་གང་ཡིན་པའོ། །དྲལ་ཅིང་གྱུར་པ་ནི་སེམས་ཆགས་པ་དང་། ཀུན་ཏུ་ཆགས་པ་
དང༌། ཀུན་ནས་དཀྲིས་ཤིང་སེམས་ལྟོས་པ་དང་ལྡན་པ་དང་འབྲེལ་བ་གང་ཡིན་པའོ། །
མ་དྲལ་ཅིང་མ་གྱུར་པ་ནི་རྣམ་པ་དེ་དག་མ་གཏོགས་པའོ། །ཞེས་སོ། །དེ་ལྟར་སྐབས་
འདིར་ལྟུང་བ་བཅུ་པོ་བསྡུས་ལ། གཞན་མ་བསྡུས་པའི་རྒྱུ་མཚན་ནི། བུད་མེད་བྱེད་པ་
པོའི་སྐབས་འདིར་ཡན་ལག་གི་གཙོ་བོ་ནི། བུད་མེད་ཀྱི་མཚན་བསྟེན་དུ་རུང་བ་དང༌།
དོན་གོ་ནུས་པ་གཉིས་ཡིན་པ་ལ། ལུང་རྣམ་འབྱེད་ལས་བདུན་ལ་བསྟེན་རུང་དང་གསུམ་

ལ་དོན་གོ་ཡན་ལག་ཏུ་གསུངས་པས། བཅུ་པོ་འདི་ནི་ལུང་རྣམ་འབྱེད་ཀྱི་ཐད་ཀའི་དོན་
བསྡུས་པ་ཡིན་ནོ། །གཉིས་པ་ཐུན་མོང་མིན་པ་རེག་ལྷག་ཉིད་བཤད་པ་ལ་བཞི་ལས།
དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་འཆར་ཀས་ཉོན་མོངས་པ་ཆགས་སེམས་
ཀྱིས་ཀུན་ནས་བསླངས་ཏེ་ཉེས་པ་བུད་མེད་ཀྱི་ལུས་ལ་རེག་པ་དང་ནོམ་པ་བདག་གིར་
བྱས་པ་ལ་བརྟེན་ནས་ལྷག་མ་འདི་བཅས་སོ། །གཉིས་པ་དགག་བྱ་ནི་འཁྲིག་པའི་འདོད་
ཆགས་འཕེལ་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་བུད་མེད་ཀྱི་མཚན་
དོན་ཡོད་ཅིང་བསྟེན་དུ་རུང་བའི་ལུས་དངོས་མ་ཉམས་པ་ལ་འདུ་ཤེས་མ་འཁྲུལ་བར་
རེག་པའི་བདེ་བ་ཉམས་སུ་མྱོང་བར་བྱ་བའི་འདུན་པ་ཀུན་ཏུ་འདོད་ཆགས་དང་ལྡན་པས་
ལུས་དངོས་མ་ཉམས་པས་རེག་པའམ་གཞན་གྱིས་རེག་པ་བདག་གིར་བྱས་པ་ལས་གྱུར་
པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གསུམ་ལས། དང་པོ་ལྟུང་བ་རྣམ་
གཞག་ནི། ལུས་ཀྱི་རེག་པ་བདག་གིར་བྱེད་ནའོ། །འདིར་ལན་བུ་ནི་དེ་དང་ལྡན་པ་ཉིད་
དོ། །དེ་དང་འབྲེལ་བའི་གོས་ལ་ཡང་ངོ༌། །ནོམ་པ་དང་། ཉུག་པ་དང་། སྤྱོད་པ་དང་།
འཛིན་པ་དང་། འདྲེན་པ་དང་། ཡོངས་སུ་འདྲེན་པ་དང་། འོག་ནས་འཁྱུད་པ་དང་། སྟེང་
ནས་འཁྱུད་པ་དང་། དམ་དུ་སྦྱོར་བ་རྣམས་ལ་ནི་བྱེ་བྲག་མེད་པ་ཉིད་དོ། །བསྟེན་པར་བྱ་
བས་བྱས་པ་ཉིད་ཀྱང་ངོ་། །གོས་ཀྱིས་བར་དུ་ཆོད་པ་ལ་ནི་འོག་མར་རོ། །ཉེས་བྱས་ཀྱི་
ན་སྨད་པ་ནི་གཞན་ཉིད་མ་ཡིན་ནོ། །ཞེས་གསུངས་ཏེ། གང་བྱས་ན་རེག་པའི་ལྷག་མར་
འགྱུར་ཞེ་ན། དགེ་སློང་གིས་གོང་སྨོས་ལྟར་རེག་པའི་བདེ་བ་ཉམས་སུ་མྱོང་བར་བྱ་བའི་
འདུན་པ་ཀུན་ཏུ་འདོད་ཆགས་དང་ལྡན་པས་འཁྲིག་པ་བསྟེན་པའི་མཐུ་ཡོད་པའི་བུད་
མེད་ཀྱི་ལུས་ཀྱི་རེག་པ་བདག་གིར་བྱེད་པ་སྟེ་རོ་མྱོང་བར་བྱེད་ན་དགེ་འདུན་ལྷག་མའོ། །
འདིའི་གཞིའི་ཡན་ལག་ལ་མཚོ་ཊིཀ་ཏུ་གང་ལ་རེག་པའི་ཡུལ་ཕམ་པ་དངོས་སུ་སྐྱེད་པའི་
རྨའི་སྒོ་གསུམ་ལས་གཞན་ཡིན་པ་དང་གང་གིས་རེག་པའི་རྟེན་ཕམ་པ་དངོས་སུ་སྐྱེད་
པའི་ཡན་ལག་ལས་གཞན་ཡིན་པ་ཞེས་གསུངས་པ་ནི་ཕམ་པ་དངོས་སུ་སྐྱེད་བྱེད་ཀྱི་རྨའི་

སྒོ་དང་ཡན་ལག་དེ་གཉིས་རེག་ན་མི་ཚངས་སྤྱོད་ཕམ་དུ་འགྱུར་བས་དེའི་དབང་དུ་བྱས་
ཀྱི། དེ་ལྟར་དེ་གཉིས་ཕན་ཚུན་རེག་པ་མ་ཡིན་ན་དེ་གཉིས་རེག་པའི་ལྷག་མ་སྐྱེད་བྱེད་ཀྱི་
ཡུལ་དང་རྟེན་གྱི་ཡན་ལག་ཏུ་རུང་ངོ་། །རེག་པའི་ལྷག་མའི་སྐབས་འདིར་བུད་མེད་ཀྱི་སྐྲ་
བསྡུས་པའི་ལན་བུ་ནི་ལུས་དེ་དང་ལྡན་པ་སྟེ་ལུས་དེ་དང་འདྲ་བ་ཉིད་དོ། །ལན་བུ་དེ་
དང་འབྲེལ་བའི་སྐྲ་སྐུད་ལ་སོགས་པ་ལན་བུའི་ཡན་ལག་ཏུ་གྱུར་པའི་གོས་ལ་ཡང་ངོ་
ཞེས་རེག་ན་ལུས་དེ་དང་ལྡན་པ་ཉིད་ཡིན་པས་དངོས་གཞིའོ། །མདོ་དེ་གཉིས་ཀྱི་དོན་ལ་
ཊི་ཀ་ལས། སྒྲ་ལ་འདོད་ཆགས་ལྷག་པར་སྐྱེ་བའི་ཕྱིར་རོ་ཞེས་སྐྲ་ལ་རེག་ན་ལྷག་མའི་
དངོས་གཞི་ཡིན་པར་བཤད་པ་དང་། ཤེར་འབྱུང་གི་འགྲེལ་པ་ལས། ཅོད་པན་ལ་རེག་ན་
འདོད་ཆགས་ལྷག་པར་སྐྱེ་བའི་ཕྱིར་ཡན་ལག་ལ་རེག་པ་དང་འདྲ་བར་སྟོན་པའོ། །ཞེས་
ལན་བུ་དང་འབྲེལ་བའི་ཅོད་པན་ལ་རེག་ན་ཡང་ལྷག་མ་དངོས་གཞིར་འགྱུར་བར་བཤད་
ཀྱང་། ལན་བུ་ལ་རེག་ན་དངོས་གཞིར་འགྱུར་བར་འདོད་པ་མི་འཐད་ཚུལ་རྣམ་འབྱེད་
འགྲེལ་དང་ཞུ་འགྲེལ་དང་སོར་འགྲེལ་ཚིག་གི་དགའ་བསྐྱེད་རྣམས་ལས་ཅུང་ཟད་རྒྱས་
པར་གསུངས་ཤིང་། ལུང་ཞུ་བ་ལས་སྤྱི་ལ་རེག་ན་སྦོམ་པོར་འགྱུར་བར་གསུངས་པ་དང་།
འོག་ཏུ་སྤྱིར་བསྟན་གྱི་སྐབས་སུ། སེན་མོ་ལ་སོགས་པ་ནི་གཞན་དང་ལྡན་པའོ་ཞེས་དང་།
དེའི་རང་འགྲེལ་ལས། སེན་མོ་དང་སོ་དང་ཤ་མེད་པའི་རུས་པ་དང་ཀེང་རུས་སུ་གྱུར་པ་
གཞན་དང༌། སྤུ་རྣམས་ལ་ཡང་ཡན་ལག་གཞན་གྱིས་རེག་པ་དང་། ག་ག་ཚིལ་བྱེད་པ་
དག་ལ་ནི་གོ་རིམ་བཞིན་དུ་སྦོམ་པོ་དང་ཉེས་བྱས་སུ་འགྱུར་རོ་ཞེས་སྤུ་ལ་རེག་ན་ན་སྨད་
པ་སྦོམ་པོར་འགྱུར་བར་གསུངས་པས་སྐྱ་ལ་རེག་ན་དངོས་གཞིར་འགྱུར་མི་རིགས་པ་
དང༌། སྐབས་འདིའི་རང་འགྲེལ་ལས། ཅོད་པན་དང་ཁ་ཆུ་ལ་སོགས་པ་ལ་རེག་པ་ནི་
དཔེར་ན་སེན་མོ་དང་འདྲ་བར་སྦོམ་པོའོ། །ཞེས་གསུངས་པ་དང་། འོག་ཏུ། གོས་ཀྱིས་
བར་དུ་ཆོད་པ་ནི་འོག་མར་རོ་ཞེས་གསུངས་པས་ཅོད་པན་ལ་རེག་ན་ལྷག་མ་འབྱུང་མི་
རིགས་སོ། །དེས་ན་སྐབས་འདིར་ལན་བུ་དང་དེའི་གོས་ལ་རེག་ན་ལྷག་མ་སྐྱེད་པར་

གསུངས་པ་ནི་ལན་བུ་དང་གོས་ཤ་དང་བཅས་པར་རེག་པ་ལ་དགོངས་པར་མཚོ་སྣ་པ་
ཆེན་པོས་གསུངས་སོ། །དགེ་སློང་གིས པུད་མེད་ཀྱི་ལུས་ལ་དང་པོ་ནོམ་པ་སྟེ་ལན་ཅིག་
རེག་པ་དང༌། ཉུག་པ་སྟེ་ཡང་དང་ཡང་དུ་རེག་པ་དང༌། ཤ་མཐང་སྦྱར་ཏེ་སྤྲོད་པ་དང་།
ལག་པ་ལ་སོགས་པ་འཛིན་པ་དང་། ཡུལ་ཐག་རིང་པོ་ནས་ལག་པ་ལ་སོགས་པ་ནས་
བཟུང་སྟེ་ཚུར་འདྲེན་པ་དང༌། ཐག་ཉེ་པ་ནས་ཁོར་ཡུག་ཏུ་བསྐོར་བས་ཡོངས་སུ་འདྲེན་པ་
དང༌། བུད་མེད་སྟེང་དུ་བཞག་སྟེ་དགེ་སློང་གིས་འོག་ནས་འཁྱུད་པ་དང༌། བུད་མེད་འོག་
ཏུ་བཞག་སྟེ་དགེ་སློང་གིས་སྟེང་ནས་འཁྱུད་པ་དང་། དགེ་སློང་དང་བུད་མེད་ཀྱི་ཤ་མཐང་
དམ་དུ་སྦྱོར་བ་རྣམས་ལ་ནི་དགེ་འདུན་ལྷག་མར་འགྱུར་བ་ལ་བྱེ་བྲག་མེད་པ་ཉིད་དོ། །
བསྟེན་པར་བྱ་བས་ཏེ་བུད་མེད་ཀྱིས་དགེ་སློང་ལ་ནོམ་པ་དང་ག་པ་དང་སྤྱོད་པ་ལ་
སོགས་པ་བྱས་པ་དགེ་སློང་གིས་ཀུན་ཏུ་དོད་ཆགས་པའི་སེམས་ཀྱིས་རོ་མྱོང་བར་བྱེད་
པ་ཉིད་ཀྱང་ངོ་སྟེ་བྱེ་བྲག་མེད་པ་ཉི་ཞེས་སྔ་མར་སྦྱར་ཏེ་ལྷག་མར་འགྱུར་བ་ལ་བྱེ་
བྲག་མེད་པ་ཉིད་དོ། །བསྟེན་པར་ང་སྐྱེ་པའམ་མ་ནིང་གིས་དགེ་སློང་ལ་རེག་པར་
བྱས་པ་ལ་བྱེ་བྲག་མེད་པ་ཉིད་དོ་ཞེས་སྔ་མར་སྦྱར་ཏེ་སྦོམ་པོར་འགྱུར་བ་ལ་བྱེ་བྲག་མེད་
པ་ཉིད་དོ་ཞེས་ཀྱང་བསྟན་ཏོ། །བུད་མེད་ཀྱི་ལུས་ལ་རས་ལ་སོགས་པའི་གོས་ཀྱིས་བར་
དུ་ཆོད་པ་ལ་ནོམ་པ་དང་ག་པ་ལ་སོ༔
་པ་བྱེད་པ་ལ་ནི་ལྷག་མའི་འོག་མར་སྦོམ་པོར་
འགྱུར་རོ། །སྐྱེས་པའམ་མ་ནིང་གི་ལུ ས་ལ་སོགས་1འི་གོས་ཀྱིས་བར་དུ་ཆོད་པ་
ལ་དགེ་སློང་གིས་རེག་པ་ལ་ནི་སྦོམ པོའ ་ཉག་མ་ཉེས་བྱས་སུ་འགྱུར་རོ་ཞེས་ཀྱང་བསྟན་
ཏོ། །ཕམ་ལྷག་གི་ན་སྨད་ནི་སྦོམ་པོ་ཡིན་ལ་སྦོམ་པོ་ལྟུང་བྱེད་སོར་བཤགས་གསུམ་གྱི་ན་
སྨད་ནི་ཉེས་བྱས་ཡིན་ན་ཉེས་བྱས་ཀྱི་ན་སྨད་ནི་ཅི་ཞེ་ན། ཉེས་བྱས་ཀྱི་ན་སྨད་པ་ནི་ཉེས་
བྱས་ལས་གཞན་ཉིད་མ་ཡིན་ཏེ་ཉེས་སྤྱས་ཕྲ་མོ་ཉིད་ཡིན་ནོ། །གཉིས་པ་བསླབ་བྱ་ནི།
དགེ་སློང་མ་ལ་རེག་པར་མི་བྱའོ། །བུད་མེད་ལ་ཡང་ངོ་། །ཆུར་ཉམ་ཐག་པ་བསྒྲལ་བའི་
ཕྱིར་ནི་རེག་པར་བྱའོ། །མ་དང་སྲིང་མོ་དང་བུ་མོའི་འདུ་ཤེས་ཉེ་བར་བཞག་སྟེ་ལག་

པའམ་སྒྲ་དག་ལས་སོ། །དྲན་པ་རྙེད་པར་བྱ་བའི་ཕྱིར་བྱེ་མ་བདལ་བའི་སྟེང་དུ་ཁ་བུབ་ཏུ་
གཞག་གོ །ཁྲིའུ་བཞིན་བསྲུང་བར་བྱའོ། །བ་ལང་རྫི་དང་ཕྱུགས་རྫི་དག་ལ་གཏད་དེ་
ཟན་ལ་འགྲོ་བར་བྱའོ། །འཚོའམ་འོན་ཏེ་མ་ཡིན་ཞེས་ཡང་དང་ཡང་དུ་བརྟག་པར་བྱའོ། །
ཞེས་གསུངས་ཏེ། དགེ་སློང་མ་ནི་བུད་མེད་ཀྱི་རིགས་ལས་མ་འདས་མོད་ཀྱི། འོན་ཀྱང་
དགེ་འདུན་གྱི་ཁོངས་སུ་གཏོགས་པའི་ཕྱིར་བསམ་པའི་ཉེས་པ་མེད་ན་དེ་ལ་རེག་པ་ལ་
ཉེས་པ་མེད་དོ་སྙམ་དུ་དོགས་པ་བསལ་བའི་ཕྱིར་ཆགས་སེམས་མེད་ཀྱང་དགེ་སློང་གིས་
དགེ་སློང་མ་ལ་རེག་པར་མི་བྱའོ། །རེག་ན་ཉེས་བྱས་སོ་ཞེས་ཊཱི་ཀ་ལས་སོ། །ཆགས་
སེམས་སོགས་ཡན་ལག་ཚང་བས་རེག་ན་ནི་ལྷག་མར་འགྱུར་རོ། །ཆགས་སེམས་མེད་
ཀྱང་བུད་མེད་ལ་ཡང་ངོ་སྟེ་རེག་པར་མི་བྱའོ་ཞེས་པའོ། །རེག་ན་ཉེས་བྱས་སོ་ཞེས་ཊཱི་ཀ་
ལས་སོ། །དེའི་དམིགས་བསལ་ནི་བུད་མེད་ཆུར་ལྷུང་སྟེ་སྡུག་བསྔལ་གྱིས་ཉམ་ཐག་པ་
ཆུ་ལས་བསྒྲལ་བའི་ཕྱིར་ནི་བུད་མེད་ལ་རེག་པར་བྱའོ། །དེ་བཞིན་དུ་བུད་མེད་མེར་
མཆོང་བ་དང་གཡང་སར་མཆོང་བ་སོགས་ལ་ལུང་རྣམཾ་འབྱེད་ལས་གསུངས་སོ། །དེ་ལྟ་
ན་འོག་ཏུ་སྙིང་བརྩེ་བས་སྡུག་བསྔལ་ལས་ཐར་བར་བྱ་བ་ལ་ནི་ལྟུང་བ་མེད་དོ་ཞེས་
གསུངས་པ་དང་ཟློས་པར་མི་འགྱུར་རམ་སྙམ་ན། འདི་མདོ་ཚིག་ཕྱི་མ་འཆད་པའི་རྟེན་
ནམ་གཞི་ཙམ་དུ་བརྗོད་པ་ཡིན་པས་མི་ཟློས་ཚུལ་ཊཱི་ཀ་ལས། འོ་ན་འོག་ནས་ཀྱང་སྙིང་
བརྩེ་བས་སྡུག་བསྔལ་ལས་ཐར་བར་བྱ་བ་ལ་ནི་ལྟུང་བ་མེད་དོ་ཞེས་འབྱུང་བས་དེས་ཀྱང་
དམིགས་ཀྱིས་བསལ་བ་མི་བྱེད་དམ་ཞེ་ན། བདེན་མོད་ཀྱི་འོན་ཀྱང་འོག་ཁོ་ན་ནས་མ་
དང་བུ་མོ་དང་སྲིང་མོའི་འདུ་ཤེས་ཉེ་བར་བཞག་སྟེ། ལག་པའམ་སྐྱ་དག་ལས་སོ་ཞེས་
འབྱུང་བ་དེ་དག་གི་ཡུལ་བསྟན་པའི་ཕྱིར་འདིར་ཡང་བརྩམ་མོ། །ཞེས་གསུངས་སོ། །ཇི་
ལྟར་རེག་པར་བྱ་ཞེ་ན། རང་ལས་རྒན་ན་རང་གི་མ་དང༌། རང་དང་མཉམ་ན་སྲིང་མོ་
དང༌། ཆུང་ངུ་ལ་བུ་མོའི་འདུ་ཤེས་ཉེ་བར་བཞག་སྟེ་ལག་པའམ་སྐུ་དག་ལས་རེག་པར་
བྱ་དགོས་སོ། །རོ་སྨད་ན་མི་བཟུང་གི་ཞེས་འགྲེལ་ཆུང་ལས་སོ། །བུད་མེད་ཆུས་ཁྱེར་བ་

ལྟོ་ཆུས་གང་སྟེ་བརྒྱལ་ན་དྲན་པ་རྙེད་པར་བྱ་བའི་ཕྱིར་བྱེ་མ་བརྡལ་བའི་སྟེང་དུ་ཁ་བུབ་
ཏུ་གཞུག་གོ །དེའི་ཚེ་ན་ཆུ་ཞུགས་པ་འཛག་པར་འགྱུར་ཞིང་དེ་ཟགས་ན་དྲན་པ་འཐོབ་
པོར་འགྱུར་རོ་ཞེས་ཊཱི་ཀ་ལས་སོ། །གནས་མལ་གྱི་ལྟུང་བྱེད་ཀྱི་སྐབས་ལས་དགེ་འདུན་
པས་ཁྱིམ་པ་རྣམས་ལ་གཡར་པོར་བསྟབས་པའི་གདན་ཆ་དང་ཁྲི་དང་ཁྲིའུ་སྲུང་ཚུལ།
དེའི་ཕ་ཟད་ཙམ་གྱི་ཕྱོགས་གཅིག་ཏུ་བསྡད་པར་བྱའོ། །ཁ་ཏོན་ལ་སོགས་པ་རང་གི་ལས་
བྱའོ། །དེ་ལ་སེམས་གཏད་ཅིང་ཡི་མིག་ཆེར་བྱའོ་ཞེས་འབྱུང་བ་བཞིན་དུ་འདིར་ཡང་དེར་
ཕྱོགས་གཅིག་ཏུ་འདུག་སྟེ། རང་གི་ལས་ཀྱང་བྱེད། བུད་མེད་དེ་ལ་ཡང་སེམས་གཏོད་
པའི་སྒོ་ནས་བུད་མེད་ཆུ་ལས་བསྒྲལ་བ་དེ་བསྲུང་བར་བྱའོ། །སྲུང་མ་དགེ་སློང་དེ་ཟས་
ཀྱི་དུས་ལ་བབ་ནས་འགྲོ་ན་ཇི་ལྟར་བྱ་ཞེ་ན། ཟན་ལ་འགྲོ་བའི་ཚེ་བུད་མེད་དེ་བ་ལང་རྫི་
དང་ཕྱུགས་རྫི་སྟེ་ར་ལུག་རྫི་ལ་སོགས་པ་དག་ལ་འདི་མ་ཤི་བར་བྱོས་ཤིག་ཅེས་གཏད་དེ་
བསོད་སྙོམས་མཆོད་སྟོན་ལ་སོགས་པའི་ཟན་ལ་འགྲོ་བར་བྱའོ། །དགེ་སློང་དེས་བསྒྲལ་
བའི་འབད་པ་བྱས་པ་དོན་མེད་པ་སྤང་བའི་ཕྱིར་བུད་མེད་དེ་ལ་འཚོའམ་འོན་ཏེ་འཚོ་བ་
མ་ཡིན་ཞེས་ཡང་དང་ཡང་དུ་བརྟག་པར་བྱའོ། །གསུམ་པ་ལྟུང་མེད་ནི། སེམས་དག་
པས་སྙིང་བརྩེ་བས་བུད་མེད་འཁྱུད་པ་ལ་ཉེས་པ་མེད་དོ། །ཞེས་གསུངས་ཏེ། དགེ་སློང་
སེམས་དག་པ་དགེ་ལེགས་ཀྱི་སེམས་དང་ལྡན་པས་བུད་མེད་འདིས་འཁྱུད་པ་འདི་
བདག་གིས་བཏང་ན་སྲོག་གི་བར་ཆད་དུ་འགྱུར་རོ་སྙམ་པའི་སྙིང་བརྩེ་བས་བུད་མེད་
འཁྱུད་པ་ལ་ཉེས་པ་མེད་དོ། །ཡང་ན་བུད་མེད་སེམས་དག་པས་དགེ་སློང་ལ་བུ་ལ་
སོགས་པའི་འདུ་ཤེས་ཀྱིས་འཁྱུད་པ་ན་དགེ་སློང་ཡང་སྙིང་བརྩེ་ན་ཉེས་པ་མེད་དེ། སྟོན་
པ་ཨོ་ཏ་ལར་ཀུན་དགའ་བོ་དང་ལྷན་ཅིག་བསོད་སྙོམས་ལ་ཞུགས་པ་དང་། བྲན་མོ་རྒན་
མོ་ཀ་ཙང་ཀ་ལ་ཞེས་པ་ཁྲོན་པའི་དྲུང་དུ་ཆུ་འཆུར་སོང་བ་དང་། ཀུན་དགའ་བོས་སྟོན་པ་
ལ་སྐྱེམས་ཀྱི་ཆུ་ཕུལ་ཅིག་ཅེས་སྨྲས་པས། དེས་ཆུས་བུམ་པ་བཀང་སྟེ་འོངས་པ་དང་།
སྟོན་པ་མཐོང་མ་ཐག་ཏུ་བུའི་འདུ་ཤེས་སྐྱེས་ཏེ། བུ་བུ་ཞེས་འཁྱུད་པར་བརྩམས་པ་དགེ་

སློང་གིས་བཟློག་པར་བརྩམས་པ་དང༌། མ་རྨོག་ཅིག འདི་ངའི་ཚེ་རབས་ལྔ་བརྒྱའི་མ་
ཡུམ་ཡིན་ནོ་ཞེས་གསུངས་པ་ལྟ་བུའོ། །ལུས་ཀྱི་རེག་པའི་དགེ་འདུན་ལྷག་མ་རྣམ་པར་
འབྱེད་པའོ། །གཉིས་པ་ཞུ་བའི་སྐབས་ནས་འབྱུང་བ་ལ་གཉིས། ན་སྨད་པའི་ལྟུང་བ་དང་།
ལྟུང་བ་མེད་པའོ། །དང་པོ་ནི༔ འཇམ་པ་ད་དྲོ་བ་དང་། སྙི་བའི་བསམ་པ་ཉིད་ན་
སྦོམ་པོའོ། །ཞེས་གསུངས་ཏེ། ཀུན་ཏུ་འདོད་།ས་པའི་སེམས་མེད་པར་བུད་མེད་ཀྱི་
ལུས་འཇམ་པ་དང༌། དྲོ་པ་དང༌། སྙི་བའི་རིན་པའི་བསམ་པ་ཉིད་ཀྱིས་དགེ་སློང་
གིས་བུད་མེད་ལ་རེག་ན་སྦོམ་པོའོ། །དེ་༥རིམ་པའི་བསམ་པ་སོགས་ཀྱིས་རེག་
ནས་འཇམ་པའི་རེག་པ་སོགས་མྱོང་ན་དོན་ཀྱི་ལྕགས་པ་ཕྲན་བུ་ཞིག་གིས་བསླངས་པ་
ཡིན་ཡང་དེ་ནི་གོས་སོགས་རིག་པའི་ཡུལ་ཐ ད་ལ་འདྲ་བར་ཡོད་དོ། །གཉིས་པ་ནི།
སྙིང་བརྩེ་བས་སྡུག་བསྔལ་ལས་ཐར་བར་བྱ་བ་༣ ནི་ལྟུང་བ་མེད་དོ། །མ་དང་། བུ་མོ་
དང༌། སྲིང་མོ་དག་ལ་དེ་དག་ཏུ་འདུ་ཤེས་ཀོ༑ །སྔོན་སྤྱད་པ་ཉིད་ལ་ཀུན་དགའ་བར་
བྱའོ། །ཞེས་གསུངས་ཏེ། ཉོན་མོངས་པ་ཅན་གྱི་སེམས་དང་མ་འདྲེས་པའི་སྙིང་བརྩེ་བས་
བུད་མེད་མེ་དང་ཆུ་དང་གཡང་ས་ལ་སོགས་པ་ལྟུང་བའི་སྡུག་བསྔལ་ལས་ཐར་བཻར་བྱ་
བ་ཉིད་ཀྱི་ཕྱིར་བུད་མེད་ལ་རེག་པ་ལ་ནི་ལྟུང་བ་མེད་དོ། །བུད་མེད་གཞན་ལ་ནི་ཆགས་
སེམས་མེད་པར་རེག་ན་བསླབ་བྱའི་ཉེས་བྱས་སུ་འགྱུར་ཡང་རང་གི་མ་དང་བུ་མོ་དང་
སྲིང་མོ་དག་ལ་དེ་དག་ཏུ་འདུ་ཤེས་ནས་ཆགས་སེམས་མེད་པར་རེག་ན་ལྟུང་བ་མེད་པའོ། །
ཆགས་སེམས་ཡོད་ན་ནི་མ་དང་བུ་མོ་དང་སྲིང་མོ་ལ་རེག་ཀྱང་དངོས་གཞི་རྫོགས་ཏེ་ཕམ་
པ་དང་པོ་བཞིན་ནོ། །རྒན་ཞུགས་ཀྱིས་སྔོན་ཁྱིམ་པའི་དུས་ཀྱི་ཆུང་མ་ལ་སོགས་པ་སྔོན་
སྤྱད་པ་ཉིད་ལ་ཆགས་པ་མེད་པར་ཡིད་ཀྱི་གཅུབ། ས་པ་སྟོན་ཅིང་ཀུན་དགའ་བར་བྱ་བའི་
ཕྱིར་རེག་པ་ལ་ལྟུང་བ་མེད་པའོ། །ལུས་ཀྱི་རེག་པ་ཞུ་བའི་སྐབས་སོ། །གསུམ་པ་འདུལ་
བྱེད་ཀྱི་སྐབས་ནས་འབྱུང་བ་ལ་གཉིས། ནི་སྨད་པའི་ལྟུང་བ་དང་། ལྟུང་མེད་དོ། །དང་པོ་
ནི། ཟས་དང་། ས་དང་། བོང་བ་ལ་སོགས་པ་མོའི་དབང་པོར་འཛུད་ན་སྦོམ་པོའོ། །

རྐང་པ་དང་ཕྲག་པ་ལ་སོགས་པས་བུད་མེད་ལ་འཕུལ་ན་ཉེས་བྱས་སོ། །དེའི་སྟན་ལ་
ཡང་ངོ་། །འདྲེད་པ་འགྱེལ་བའི་བུད་མེད་སློང་བའོ། །ཞེས་གསུངས་ཏེ། དགེ་སློང་གིས་
རེག་པར་འདོད་པས་ཕྱེ་ལ་སོགས་པའི་ཟས་དང་ས་དང་བོང་བ་ལ་སོགས་པ་མོའི་དབང་
པོར་འཛུད་ན་སྦོམ་པོའོ། །རྒོད་བག་གིས་རེག་པ་ཁོ་ན་བྱ་བར་འདོད་པས་དགེ་སློང་གི་
རྐང་པ་དང་ཕྲག་པ་དང་རྩིབ་ལ་སོགས་པས་བུད་མེད་ལ་འཕུལ་ན་ཉེས་བྱས་སོ། །རྒོད་
བག་གིས་རེག་པ་ཁོ་ན་བྱ་བར་འདོད་པས་བུད་མེད་དེའི་སྟན་བུད་མེད་དང་བཅས་པའམ་
བུད་མེད་དེ་མེད་པ་ཉིད་ལ་ཡང་དགེ་སློང་གིས་རྐང་པ་ལ་སོགས་པས་འཕུལ་ན་ཉེས་བྱས་
འབྱུང་ངོ༌། །འདམ་རྫབ་ལ་སོགས་པར་རྡོག་འདྲེད་པ་འགྱེལ་བའི་བུད་མེད་རང་ཉིད་
ཡར་ལྡང་ནུས་བཞིན་དུ་དགེ་སློང་གིས་ཡར་སློང་ན་ཉེས་བྱས་འབྱུང་བའོ། །ལྡང་བར་
མི་ནུས་ན་ཉེས་པ་མེད་དོ། །གཉིས་པ་ནི། བུད་མེད་ཀྱིས་དེ་གསུམ་བྱེད་པ་ལ་ནི་ལྟུང་བ་
མེད་དོ། །བཟུང་བ་ལ་ཡང་ངོ༌། །མས་འཁྱུད་པ་ལ་ཡང་ངོ༌། །པང་བར་བུ་མོ་འདུག་པ་ལ་
ཡང་ངོ་། །བུད་མེད་འཁྲུལ་བ་སྟེང་དུ་འགྱེལ་བ་ལ་ཡང་ངོ་། །ཞེས་གསུངས་ཏེ། བུད་མེད་
ཀྱིས་དགེ་སློང་ལ་རྐང་པ་སོགས་ཀྱིས་འཕུལ་བ་དང་། སྟན་ལ་འཕུལ་བ་དང་། དགེ་སློང་
འདྲེད་པ་འགྱེལ་བ་ཡར་སློང་བ་དེ་གསུམ་དགེ་སློང་མི་འདོད་བཞིན་དུ་བྱེད་པ་ལ་ནི་དགེ་
སློང་ལ་ལྟུང་བ་མེད་དོ། །བུད་མེད་ཀྱིས་དགེ་སློང་གི་ལག་པ་ལ་སོགས་པ་ནས་དགེ་སློང་
གིས་མི་འདོད་བཞིན་དུ་བཟུང་བ་ལ་ཡང་ངོ་སྟེ་ལྟུང་བ་མེད་དོ། །དེ་ཡང་འདོད་ཆགས་ཀྱི་
སེམས་མ་གཡོས་ནའོ། །དགེ་སློང་མི་འདོད་བཞིན་དུ་མས་འཁྱུད་པ་ལ་ཡང་ལྟུང་བ་མི་
འབྱུང་ངོ༌། །དེ་ཡང་རོ་མྱང་བ་མེད་ནའོ། །དགེ་སློང་གི་པང་བར་དགེ་སློང་སྔོན་ཁྱིམ་པ་ཡིན་
པའི་དུས་ཀྱི་བུ་མོ་འདུག་པ་ལ་ཡང་ལྟུང་བ་མི་འབྱུང་ངོ༌། །དེ་ཡང་རོ་མྱང་བ་མེད་ནའོ། །
བུད་མེད་འཇིགས་པ་ལ་སོགས་པས་འཁྲུལ་བ་རང་དབང་མེད་པར་དགེ་སློང་གི་སྟེང་དུ་
འགྱེལ་བ་སྟེ་འགྱེལ་ནས་རེག་པ་ལ་ཡང་ལྟུང་བ་མི་འབྱུང་ངོ༌། །དེ་ཡང་འགྲེལ་ཆུང་ལས།
རིངས་པའམ་འཇིགས་པའི་དགེ་སློང་བུད་མེད་ཀྱི་སྟེང་དུ་འགྱེལ་ཏམ། བརྡབ་འཆོས་ཏེ་

རེག་ནའང་ཉེས་མེད། ཅེས་དང་། །ཊི་ཀ་ལས། མི་འདོད་པར་སྐྱེ་བོ་མང་པོ་རྡོས་པའི་
དུས་དག་ཏུ་དབང་མེད་པར་རེག་པ་དང་སྦྱར་རོ། །ཞེས་གསུངས་སོ། །ལུས་ཀྱི་རེག་པ་
འདུལ་བྱེད་དག་གོ །ལུས་ཀྱི་རེག་པའི་དགེ་འདུན་ལྷག་མའོ།། །།
གཉིས་པ་སྨྲ་བའི་བདེ་བ་ལ་ཆགས་པ་ལ་གཉིས། འཁྲིག་པ་སྨྲ་བ་དང་། བསྙེན་བཀུར་
བསྔགས་པའོ། །དང་པོ་འཁྲིག་པ་སྨྲ་བ་ལ་གསུམ། རྣམ་འབྱེད་དང་། ཞུ་བ་དང་། འདུལ་
བྱེད་ཀྱི་སྐབས་སོ། །དང་པོ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་
ཟག་འཆར་ཀས་ཉོན་མོངས་པ་ཆགས་སེམས་ཀྱིས་ཀུན་ནས་བསླངས་ཏེ་ཉེས་པ་བུད་
མེད་ལ་འཁྲིག་ཚིག་སྨྲས་པ་ལས་ལྷག་མ་འདི་བཅས་སོ། །གཉིས་པ་དགག་བྱ་ནི། འཁྲིག་
པའི་འདོད་ཆགས་འཕེལ་བ་དང་། ཕམ་པ་དང་པོའི་རྒྱུར་འགྱུར་བའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་དོན་གོ་ཞིང་བུད་མེད་ཀྱི་མཚན་དོན་ཡོད་པའི་བསྟེན་རུང་ལ་
འདུ་ཤེས་མ་འཁྲུལ་བར་རང་དོན་དུ་འཁྲིག་པ་སྨྲ་བའི་བདེ་བ་ཉམས་སུ་མྱོང་བར་བྱ་བའི་
འདུན་པ་ཀུན་ཏུ་འདོད་ཆགས་དང་ལྡན་པས་ངག་ཡན་ལག་ལྔ་ལྡན་གྱིས་ཡུལ་དུས་དེར་
གྲགས་པའི་འཁྲིག་ཚིག་དངོས་རང་གིས་སྨྲས་པའམ་ཡུལ་གྱིས་སྨྲས་པ་རང་གིས་དང་དུ་
བླངས་པ་གང་རུང་ལས་ཡུལ་ལ་བརྡ་འཕྲོད་པའི་ལྟུང་བ་དངོས་གཞི་རྫོགས་པའོ། །བཞི་
པ་ལ་གཉིས། ལྟུང་བ་རྣམ་གཞག་དང༌། ལྟུང་མེད་དོ། །དང་པོ་ནི། འཁྲིག་པ་སྨྲས་ནའོ། །
རྒྱ་ལ་སོགས་པའི་དོན་གྱིས་སོ། །གང་ལ་གོ་བར་བྱ་བ་ཉིད་དེ་བརྡ་འཕྲོད་པ་ན་མཐའོ། །
དེ་དང་འབྲེལ་བའི་དོན་སྨྲས་པ་ནི་སྦྱོར་བ་མ་ཡིན་པ་མ་ཡིན་ནོ། །བསྔགས་པ་དང་
བསྔགས་པ་མ་ཡིན་པ་དང་། གསོལ་བ་དང་ཉེ་བར་གསོལ་བ་དང་། འདྲི་བ་དང་ཡོངས་
སུ་འདྲི་བ་དང་། བརྗོད་པ་དང་། སྨོན་པ་དང་། གཤེ་བ་དང་། ཕྱིར་སྨྲ་བ་སྒྲུབ་པ་དག་ལ་
ནི་བྱེ་བྲག་མེད་པ་ཉིད་དོ། །ཞེས་གསུངས་ཏེ། གང་བྱས་ན་འཁྲིག་པ་སྨྲ་བའི་དགེ་འདུན་
ལྷག་མར་འགྱུར་ཞེ་ན། དགེ་སློང་གིས་གོང་སྨོས་བཞིན་འཁྲིག་ཚིག་སྨྲ་བའི་བདེ་བ་
ཉམས་སུ་མྱོང་བར་བྱ་བའི་འདུན་པ་ཀུན་ཏུ་འདོད་ཆགས་དང་ལྡན་པའི་སྒོ་ནས་དོན་གོ་

བའི་བུད་མེད་ལ་འཁྲིག་པ་སྨྲས་ན་དགེ་འདུན་ལྷག་མའོ། །དེ་ཡང་རྒྱ་རྣ་རུ་ལ་སོགས་པ་
འཁྲིག་པ་དངོས་ཀྱི་མིང་བརྗོད་པའི་དོན་གྱིས་སོ་སྟེ་དོན་གྱིས་གཉིས་ཀྱིས་གཉིས་སྤྱོད་
པའི་འཁྲིག་པ་སྨྲས་ན་དགེ་འདུན་ལྷག་མའོ་ཞེས་སྔ་མར་སྦྱར་རོ། །རྒྱུ་ལ་སོགས་པའི་མིང་
གང་ལ་ཉན་པ་མོས་གཉིས་ཀྱིས་གཉིས་སྤྱོད་པའི་དོན་གོ་བར་བྱ་བ་ཉིད་འབྱུང་བ་དེ་བརྡ་
འཕྲོད་པ་ན་མཐའ་དངོས་གཞིའོ། །བརྡ་འཕྲོད་པའི་ཕྱིས་བརྗོད་པ་ཐམས་ཅད་སྔར་དང་
སྦྱོར་བའི་རྩོམ་པ་གཅིག་ཏུ་གྱུར་པའི་ཕྱིར་ལྟུང་བ་ཐ་དད་པ་མི་འབྱུང་བར་ཊི་ཀ་ལས་
གསུངས་སོ། །བུད་མེད་ཀྱིས་འཁྲིག་ཚིག་དངོས་སྨྲས་པ་ངག་གིས་དང་དུ་བླངས་པའི་
ཚིག་སྨྲས་ན་ཡང་ལྷག་མར་འགྱུར་ཏེ། བསྙེན་བཀུར་བསྔགས་པའི་སྐབས་སུ། དེས་
བསྔགས་པ་ལ་རྗེས་སུ་ཡི་རང་བའི་དོན་གྱི་ཚིག་ནི་དེ་དང་འདྲའོ། །ཞེས་པའི་གནད་ཀྱིས་
སོ། །རྒྱ་ལ་སོགས་པའི་ཚིག་བརྗོད་པ་མེད་པར་རྒྱ་ལ་སོགས་པའི་དངོས་གཞིའི་ཚིག་དེ་
དང་འབྲེལ་བའི་དོན་སུ་ཞེས་དགའ་བའི་ཚིག་གིས་བོས་ནས་ཁྱོད་ཀྱི་རྨའི་སྒོ་ལེགས་པར་
དོད་དམ་ཞེས་པ་ལ་སོགས་པ་སྨྲས་པ་ནི་ལྷག་མའི་སྦྱོར་བ་མ་ཡིན་པ་མ་ཡིན་ནོ། །དེ་
ལྟར་སྨྲས་ན་སྦོམ་པོར་འགྱུར་བ་ཡིན་ནོ། །སྲུ་ཁྱོད་ཀྱི་རྨའི་སྒོ་ཞེས་པ་ལ་སོགས་པའི་ཚིག་
སྔར་བརྗོད་ནས་དེའི་རྗེས་སུ་རྒྱ་ལ་སོགས་པ་དངོས་གཞིའི་ཚིག་བརྗོད་པའི་དབང་དུ་
བྱས་ན་སྔོན་འགྲོའི་ཚིག་དེ་སྨྲས་པ་དེའི་ཚེ་ན་ནི་རྒྱ་ལ་སོགས་པ་དངོས་གཞིའི་དབང་དུ་
བྱས་པའི་ཚིག་རྗོད་པར་མི་བྱེད་ན་ཅིའི་ཕྱིར་ཚིག་དེ་སྦྱོར་བར་འགྱུར་བ་ཡིན་སྙམ་དུ་
དོགས་པ་བསལ་བའི་ཕྱིར་མདོ་འདི་བྱས་པར་ཊི་ཀ་ལས་གསུངས་སོ། །སྨྲས་མ་ཐག་པའི་
མདོ་ཚིག་དེས་ནི་རྒྱ་དང་རྣ་རུ་ལ་སོགས་པའི་དངོས་གཞི་དང་འབྲེལ་བའི་ཚིག་སྤྱིར་
བསྟན་པ་ཡིན་ལ། འོག་ནས་བསྔགས་པ་དང་བསྔགས་པ་མ་ཡིན་པ་སོགས་ནི་དེའི་བྱེ་
བྲག་གོ །སྲུ་ཁྱོད་ཀྱི་རྨའི་སྒོ་གསུམ་པོ་དག་ནི་ལེགས་པར་དོད་པ་ལེགས་པར་གནས་པ་
ལེགས་པར་གྱུར་པ་དག་གོ་ཞེས་བསྔགས་པ་བརྗོད་པ་དང༌། སྲུ་ཁྱོད་ཀྱི་རྨའི་སྒོ་གསུམ་
པོ་དག་ནི་མ་ལེགས་པར་དོད་པ་མ་ལེགས་པར་གནས་པ་ལ་སོགས་པ་ཡིན་ནོ་ཞེས་

བསྔགས་པ་མ་ཡིན་པ་བརྗོད་པ་དང་། སྲུ་ཚུར་ཤོག་དེ་དང་དེ་བྱའོ་ཞེས་དངོས་སུ་གསོལ་
བ་དང་། དེ་ལྟར་དངོས་སུ་མི་སྨོས་པར་བུད་མེད་དང་སྐྱེས་པ་དེ་དང་དེ་བྱའོ་ཞེས་བྱེད་པ་
ནི་དགའ་བ་དང་ཡིད་དུ་འོང་བ་ཡིན་གྱིས་སྲུ་བདག་ཅག་ཀྱང་དེ་དང་དེ་བྱས་ན་དགའ་བ་
དང་ཡིད་དུ་འོང་བར་འགྱུར་རོ་ཞེས་ཉེ་བར་གསོལ་བ་དང་། སྲུ་སྐྱེས་པ་གང་བུད་མེད་
གང་ལ་དེ་དང་དེ་བྱེད་པ་དེ་ནི་དགའ་བ་དང་ཡིད་དུ་འོང་བར་འགྱུར་ན་ཁོ་བོས་ཀྱང་སྲུ་ལ་
དེ་དང་དེ་བྱས་ན་དགའ་བ་དང་ཡིད་དུ་འོང་བར་འགྱུར་རམ་ཞེས་སྐབས་འདྲི་བ་དང༌། སྲུ་
སྐྱེས་པ་གང་བུད་མེད་གང་ལ་དེ་དང་དེ་བྱེད་པ་ནི་དགའ་བ་དང་ཡིད་དུ་འོང་བར་འགྱུར་ན་
ཁོ་བོས་ཀྱང་སྲུ་ལ་དེ་དང་དེ་བྱས་ན་དགའ་བ་དང་ཡིད་དུ་འོང་བར་འགྱུར་རམ་འོན་ཏེ་མི་
འགྱུར་ཞེས་སྐབས་དང་སྐབས་མ་ཡིན་པ་གཉིས་ཀ་ཡོངས་སུ་འདྲི་བ་དང༌། སྲུ་ཁོ་བོ་ནི་
ཁྱོད་ལ་དགའ་བ་དང་ཡིད་དུ་འོང་བ་བདེན་ན་ཁྱོད་དེ་ལ་ཇི་ལྟ་ཞེས་བདག་ཉིད་དགའ་
བའི་སྐབས་བརྗོད་པ་དང༌། དེ་ལྟར་རྣམ་འབྱེད་འགྲེལ་པ་ལས། རྗོད་པར་བྱེད་པ་ཞེས་བྱ་
བ་ནི་བདག་ཉིད་དགའ་བའི་སྐབས་བརྗོད་པའོ། །ཞེས་སོ། །སྲུ་ནམ་ཞིག་ན་ཁོ་བོ་ཁྱོད་
དང་ལྷན་ཅིག་དེ་དང་དེ་བྱེད་པར་གྱུར་ཅིག་གུ་ཞེས་སྨོན་པ་དང༌། དེ་ལྟར་རྣམ་འབྱེད་
འགྲེལ་པ་ལས། སྨོན་པར་བྱེད་པ་ཞེས་བྱ་བ་ནི་ཤིས་པ་བརྗོད་པའོ། །ཞེས་སོ། །རོ་ལྟ་བུ་
ཁྱོད་ལ་བོང་བུ་དག་དེ་ལྟར་བྱེད་པར་གྱུར་ཅིག ཁྱོད་ཀྱི་དེར་མགལ་དུམ་ཆུག་ཅིག་ཅེས་
གཤེ་བ་དང་། བུད་མེད་ཀྱིས་བསྔགས་པ་དང་བསྔགས་པ་མ་ཡིན་པ་ལ་སོགས་པ་དགེ་
སློང་ལ་བརྗོད་པ་ན་དགེ་སློང་གིས་ཀྱང་ཚིག་དེ་ཉིད་ཕྱིར་སྨྲ་བ་སྒྲུབ་པ་སྟེ། དེ་ལྟར་རྒྱ་རྣ་
རུ་ལ་སོགས་པའི་འཁྲིག་པ་གསལ་བོར་མ་བརྗོད་པར་སྨྲས་པ་དེ་དགུ་ལ་ནི་དངོས་གཞིའི་
དབང་དུ་བྱས་པའི་སྦྱོར་བ་ཉིད་ཡིན་པར་བྱེ་བྲག་མེད་པས་སྦོམ་པོར་འགྱུར་བ་ལ་བྱེ་བྲག་
མེད་པ་ཉིད་དོ། །ཚིག་དེ་དག་སྔར་བརྗོད་ནས་དེའི་རྗེས་སུ་རྒྱ་རྣ་རུ་ལ་སོགས་པ་འཁྲིག་
པ་གསལ་བར་བརྗོད་ན་དགེ་འདུན་ལྷག་མར་འགྱུར་བ་ལ་བྱེ་བྲག་མེད་པ་ཉིད་དོ་ཞེས་
ཀྱང་བསྟན་ཏོ། །སྐྱེས་པ་དང་མ་ནིང་ལ་བསྔགས་པ་སོགས་ཀྱི་ཚིག་དེ་དག་སྔར་བརྗོད་

ཅིང་རྒྱ་རྣ་རུ་སོགས་འཁྲིག་པ་གསལ་བོར་མི་བརྗོད་ན་ཉེས་བྱས་དང༌། དེ་དག་གིས་དེ་
ལྟར་མི་གསལ་བར་བརྗོད་པ་ཕྱིར་སྨྲ་ན་ཉེས་བྱས་དང༌། སྐྱེས་པ་དང་མ་ནིང་ལ་ཚིག་དེ་
དག་སྔར་བརྗོད་ནས་རྒྱ་རྣ་རུ་ལ་སོགས་པ་འཁྲིག་པ་གསལ་བོར་བརྗོད་པའམ། དེ་དག་
གིས་གསལ་བར་བརྗོད་པ་ཕྱིར་སྨྲ་ན་སྦོམ་པོར་འགྱུར་རོ། །གཉིས་པ་ནི། དོན་གཞན་ལ་
བསམས་པས་ལྗོངས་ཀྱི་ངེས་པའི་ཚིག་གི་དབང་གིས་ན་ལྟུང་བ་མེད་དོ། །མིང་གི་ཆ་ཉིད་
འདྲ་བ་ལ་ཡང་ངོ་། །ཞེས་གསུངས་ཏེ། ཡུལ་དབུས་ན་ཆུ་སྣོད་ཀྱི་བྱེ་བྲག་ཅིག་ལ་ཀུནྡིཀ་
ཟེར་ལ། ཡུལ་ཀོ་ས་ལ་ན་མོའི་དབང་པོ་ལ་ཀུནྡ་ཀ་ཟེར་བས་ཡུལ་དབུས་པའི་དགེ་སློང་
ཞིག་ཀོ་ས་ལར་སོང་སྟེ་དོན་གཞན་ཆུ་སྣོད་ལ་བསམས་པས་ཀུནྡྲ་ཀ་གཡོར་ཅིག་ཅེས་བུད་
མེད་ལ་སྨྲ་བ་ལྟ་བུ་ཡུལ་དེ་ན་གནས་ངན་ལེན་གྱི་ཚིག་ཡིན་ཡང་ལྗོངས་ཀྱི་ངེས་པའི་ཚིག་
གི་སྟེ་ཡུལ་གྱི་སྐད་རིགས་ཐ་དད་པར་ངེས་པའི་དབང་གིས་ན་ལྟུང་བ་མེད་དོ། །བསམ་
པ་དགེ་བའི་ཕྱིར་ཉེས་པ་མེད་དོ་ཞེས་ཊཱི་ཀ་ལས་གསུངས་སོ། །རྒྱ་གར་སྐད་དུ་ཡ་བ་ཞེས་
ནས་ཀྱི་མིང་དང་ཡ་བྷ་ཞེས་འཁྲིག་པའི་མིང་སྟེ་དགེ་སློང་གིས་ཡ་བ་ཞེས་ནས་ཀྱི་མིང་
བརྗོད་པར་འདོད་པ་ལས་དྲག་ཏུ་བརྗོད་པའི་དབང་གིས་ཡ་བྷ་ཞེས་པར་སོང་བ་ལྟ་བུ་
འཁྲིག་པ་དང་མིང་གི་ཆ་ཉིད་འདྲ་བ་བརྗོད་པར་འདོད་པས་འཁྲིག་པའི་མིང་བརྗོད་པ་ལ་
ཡང་ངོ་སྟེ་ལྟུང་བ་མེད་དོ། །འཁྲིག་པ་ལས་བྱུང་བ་དང་ལྡན་པ་ཉིད་ཀྱི་ཚིག་སྨྲ་བའི་དགེ་
འདུན་ལྷག་མ་རྣམ་པར་འབྱེད་པའོ། །གཉིས་པ་ཞུ་བའི་སྐབས་ནས་འབྱུང་བ་ནི།
མཛེས་པ་ཡིན་ནོ། །སྡིག་ཅན་ཡིན་ནོ། །རྨའི་སྒོ་མཛེས་པའམ་སྡིག་ཅན་ཡིན་ནོ། །བགོ་
བཤའ་གྱིས་ཤིག ཁོ་བོ་ལ་བགོ་བཤའ་གྱིས་ཤིག ཁོ་བོ་དང་ལྷན་ཅིག་ཉོལ་ཅིག ཕྲད་
པར་གྱིས་ཤིག་ཅེས་སྨྲས་ན་སྦོམ་པོའོ། །ཞེས་གསུངས་ཏེ། བསམ་པས་ནི་གནས་ངན་
ལེན་ལ་བསམས་ཏེ་ངག་གིས་ནི་བུད་མེད་ལ་ཁྱོད་ནི་མཛེས་པ་སྡུག་གུ་ཡིན་ནོ། །ཁྱོད་ནི་
སྡིག་པ་དང་ལྡན་པའམ་སྡིག་པ་སྣ་ཚོགས་འབྱུང་བ་ཅན་ཡིན་ནོ། །ཁྱོད་ཀྱི་རྨའི་སྒོ་གསུམ་
པོ་མཛེས་པའམ་སྡིག་ཅན་ཡིན་ནོ། །བསམ་པས་ནི་གནས་ངན་ལེན་ལ་བསམསཾ་ཏེ་ངག་

གིས་ནི་བགོ་བཤུའ་གྱིས་ཤིག ཁོ་བོ་ལ་བགོ་བཤའ་གྱིས་ཤིག ཁོ་བོ་དང་ལྷན་ཅིག་
ཉོལ་ཅིག ཕྲད་པར་གྱིས་ཤིག་ཅེས་སྨྲས་ན་སྦོམ་པོའོ། །དེ་རྣམས་འཁྲིག་པ་གསལ་བོར་
སྨྲས་པ་མེད་པའི་ཕྱིར་ལྷག་མར་མི་འགྱུར་རོ། །གནས་ངན་ལེན་གྱི་སེམས་ཀྱིས་གནས་
ངན་ལེན་གྱི་ཚིག་སྨྲ་ན་ཐ་ན་རྒོད་བག་ཙམ་ཀྱིས་སྨྲས་ན་ཡང་ཐམས་ཅད་དུ་སྦོམ་པོར་
འགྱུར་བར་རྒྱ་ཆེར་འགྲེལ་དང་རང་གི་རྣམ་བཤད་ལས་གསུངས་སོ། །འཁྲིག་པ་ལས་
བྱུང་བ་དང་ལྡན་པའི་ཚིག་སྨྲ་བའི་དགེ་འདུན་ལྷག་མ་ཞུ་བའི་སྐབས་སོ། །གསུམ་པ་
འདུལ་བྱེད་ཀྱི་སྐབས་ནས་འབྱུང་བ་ལ་གསུམ། ཡུལ་གྱིས་ན་སྨད་པ་དང་། སྦྱོར་བས་ན་
སྨད་པ་དང་། བསམ་པས་ན་སྨད་པའོ། །དང་པོ་ནི། དེ་བཞིན་དུ་རྫུ་འཕྲུལ་གྱིས་རྣམ་
པར་འཕྲུལ་བའི་ཆོས་ཅན་ལ་སྨྲས་ནའོ། །ཞེས་གསུངས་ཏེ། ཁྱོད་ནི་མཛེས་པ་ཡིན་ནོ་
ཞེས་སྨྲ་བ་སོགས་ལ་སྦོམ་པོར་འགྱུར་བ་དེ་བཞིན་དུ་ནམ་མཁའ་ལ་འགྲོ་བ་སོགས་རྫུ་
འཕྲུལ་གྱིས་རྣམ་པར་འཕྲུལ་པའི་ཆོས་ཅན་ལ་དགེ་སློང་གིས་འཁྲིག་པ་གསལ་བར་སྨྲས་
ན་སྦོམ་པོའོ། །ལྷག་མ་དངོས་གཞི་མི་སྐྱེད་དེ་ཆགས་པའི་ཡུལ་དུ་མི་འོས་ཤིང་དེའི་ཡུལ་
ལ་འཁྲིག་པའི་བསམ་པ་ཤས་ཆེན་པོ་མི་སྐྱེ་བའི་ཕྱིར་རོ། །འགྲེལ་ཆུང་ལས། བདག་ཉིད་
རྫུ་འཕྲུལ་བྱས་ཏེ་ནམ་མཁའ་ལ་འདུག་ནས་བུད་མེད་ལ་འཁྲིག་ཚིག་དང༌། ཀུན་སྤྱོད་
བསྔགས་པ་ནི་བདག་གི་དབང་དུ་འགྱུར་བས་ལྷག་མར་འགྱུར་ཞེས་བཤད་དོ། །གཉིས་
པ་ནི། སྲུ་ཁོ་བོ་ལ་ནས་བྱིན་ཅིག སྲུ་ཁྱོད་ལ་ཅི་མཐོང་བ་དེ་བྱིན་ཅིག སྲུ་ཁྱོད་ཀྱི་མདུན་
ན་མོ་གང་ཡིན་པ་དེ་བྱིན་ཅིག སྲུ་ཁྱོད་ཀྱི་ཡིད་དུ་འོང་བ་གང་ཡིན་པ་དེ་བྱིན་ཅིག ཁྱོད་ཅི་
ལ་དགའ་བ་བྱིན་ཅིག་ཅེས་བདག་ལ་སྨྲས་པ་ཁྱོད་ཅི་ལ་དགའ་ཞེས་ཟེར་བ་ལ་སྲུ་ཁྱོད་ལ་
ཁོ་བོ་དགའོ་ཞེས་བྱ་བ་དང་། སྲུ་ཁོ་བོ་ལ་ཆུ་དང་། བཅའ་བ་དང་། ཐུག་པ་དང་། བཟའ་
བ་བྱིན་ཅིག ཁྱོད་ཉིད་དེ་དག་ཡིན་ནོ་ཞེས་སྨྲས་པ་དག་ལའོ། །ཁྱོད་ལ་བོང་བུ་དག་དེ་
བྱེད་པར་གྱུར་ཅིག སྲུ་སྐྱེས་བུ་འཕྱོན་མ་དག་ལ་བསོད་སྙོམས་སྤྱོད་དམ་ཞེ་ན་ཡང་ངོ་། །
དེར་མགལ་དུམ་ཆུག་ཅིག་ཅེ་ན་ཡང་ངོ༌། །ཞེས་གསུངས་ཏེ། སྲུ་ཞེས་བུད་མེད་ལ་སྙན་

པའི་ཚིག་གིས་བོས་ཏེ། འཁྲིག་པ་བྱིན་ཅིག་ཅེས་གོ་བར་འདོད་པས་འཁྲིག་མིང་ཡ་བྷ་
ཞེས་པ་དང་ཆ་འདྲ་བའི་མིང་ཁོ་བོ་ལ་ཡ་བའམ་ནས་བྱིན་ཅིག སྲུ་ཁྱོད་ལ་བདག་གིས་ཅི་
མཐོང་བ་དེ་བྱིན་ཅིག སྲུ་ཁྱོད་ཀྱི་མདུན་ན་མོ་གང་ཡིན་པ་དེ་བྱིན་ཅིག སྲུ་ཁྱོད་ཀྱི་ཡིད་
དུ་འོང་བ་གང་ཡིན་པ་དེ་བྱིན་ཅིག བུད་མེད་ཀྱིས་སྨྲས་པ་ཁྱོད་ཅི་ལ་དགའི་བ་བྱིན་ཅིག་
ཅེས་ཁྱིམ་བདག་གིས་བདག་ལ་སྨྲས་པ་དེས་ན་ཁྱོད་ཅི་ལ་དགའ་ཞེས་ཟེར་བ་ལ་སྲུ་ཁྱོད་
ལ་ཁོ་བོ་དགའོ་ཞེས་བྱ་བ་སྨྲས་ན་སྦོམ་པོ་དང་། མདོ་འདིའི་བཤད་ཚུལ་གཞན་ཡང་དགེ་
སློང་གིས་བུད་མེད་ལ་སྨྲས་པ་བུད་མེད་ཁྱོད་ཅི་ལ་དགའ་བ་བདག་ལ་བྱིན་ཅིག་ཅེས་
སྨྲས་པ་དང་། བུད་མེད་དེས་སྨྲས་པ་ཁྱོད་ཀྱིས་བདག་ལ་སྨྲས་པ་དེ་ཁྱོད་ཉིད་ལ་འདྲི་བར་
བྱ་སྟེ་དགེ་སློང་ཁྱོད་ཅི་ལ་དགའ་ཞེས་དེ་སྐད་ཟེར་བ་ལ་དགེ་སློང་གིས་སྲུ་ཁྱོད་ལ་ཁོ་བོ་
དགུའོ་ཞེས་བྱ་བ་དང༌། སྲུ་ཁོ་བོ་ལ་ཆུ་བྱིན་ཅིག་ཅེས་དང་དེ་བཞིན་དུ་བཙའ་བ་དང་ཐུག་
པ་དང་བཟའི་བ་བྱིན་ཅིགཾ ཁྱོད་ཉིད་ཆུ་ཡིན་ནོ་ཞེས་དང་། དེ་བཞིན་དུ་ཁྱོད་ཉིད་བཅའ་
བ་དང་ཐུག་པ་དང་བཟའ་བ་དེ་དག་ཡིན་ནོ་ཞེས་སྨྲས་པ་དག་ལ་སྦོམ་པོའོ། །དེ་རྣམས་
ལ་འཁྲིག་པ་སྨྲ་བའི་ལྷག་མར་མི་འགྱུར་ཏེ། འཁྲིག་པ་གསལ་བོར་སྨྲས་པ་མེད་པའི་ཕྱིར་
ཏེ་མདོ་འོག་མ་གསུམ་ལ་ཡང་དེ་བཞིན་ནོ། །བུད་མེད་ལ་ཁྲོ་བའི་ཚིག་ཁྱོད་ལ་བོང་བུ་
དག་འཁྲིག་པ་དེ་བྱེད་པར་གྱུར་ཅིག་ཅེས་གོ་བར་འདོད་པས་ངག་ཏུ་བརྗོད་ཚུལ་ནི་ཁྱོད་
ལ་བོང་བུ་དག་དེ་བྱེད་པར་གྱུར་ཅིག་ཅེས་སྨྲས་ན་སྦོམ་པོའོ། །དགེ་སློང་གིས་དགེ་སློང་
མ་སོགས་རབ་ཏུ་བྱུང་བ་མོ་ལ་སྲུ་ཁྱོད་སྐྱེས་བུ་འཕྱོན་མ་སྟེ་འཇོ་སྒེག་ཅན་དག་ལ་འཁྲིག་
པའི་བསམ་པ་བསྐྱེད་དེ་བསོད་སྙོམས་སྤྱོད་དམ་ཞེ་ན་སྟེ་ཞེས་སྨྲས་ན་ཡང་སྦོམ་པོ་འབྱུང་
ངོ༌། །འདི་སྔོན་དགེ་སློང་མ་ཞིག་ནངས་པར་སྔར་ཁྲུས་བྱས། མིག་སྨན་གྱིས་མིག་ལ་
བསྐུས། མགོ་བཤད་དེ་མཉན་ཡོད་དུ་སོང་བ་དང༌། དགེ་སློང་ཞིག་གིས་མཐོང་ནས་ཁྱོད་
སྐྱེས་པ་ལ་སྟེག་ཅིང་སྤྱད་པ་སྤྱོད་དོ་ཞེས་སྨྲས་པ་ལས་བཅས་སོ། །སྟེག་ཅིང་སྤྱད་པ་སྤྱོད་
ཅེས་པ་ནི་སྒེག་ཅིང་སྤྱད་པ་སྤྱོད་ཅེས་པའི་བརྡ་རྙིང་ངོ༌། །ཡང་ན་དགེ་སློང་གིས་བུད་མེད་

ཁྱིམ་པ་མོ་ལ་ཁྱོད་ཀྱིས་སྐྱེས་བུ་འཕྱོན་མ་དག་ལ་བསོད་སྙོམས་ཕུལ་ཏེ་དེ་དག་གིས་
ལོངས་སྤྱོད་དམ་ཞེས་སྨྲས་ན་ཡང་སྦོམ་པོ་འབྱུང་ངོ༌། །མོའི་དབང་པོ་དེར་ཤིང་ཕྱེད་ཚིག་
པའི་མགལ་དུམ་དག་ཆུག་ཅིག་ཅེས་གོ་བར་འདོད་པའི་བསམ་པས་ཁྱོད་ཀྱི་དེར་མགུལ་
དུམ་དག་ཆུག་ཅིག་རྩེ་ན་སྟེ་ཞེས་སྨྲས་ན་ཡང་སྦོམ་པོ་འབྱུང་ངོ༌། །གསུམ་པ་ནི། རང་
བཞིན་གྱི་གནས་ངན་ལེན་བརྗོད་པས་གནས་ངན་ལེན་སྨྲས་ན་ཡང་ངོ་། །ཞེས་གསུངས་
ཏེ། དགེ་སློང་དེ་རང་བཞིན་གྱི་གནས་ངན་ལེན་བརྗོད་པ་ལ་ཚེ་རབས་གཞན་ནས་
གོམས་པས་མ་བརྟགས་པར་གནས་ངན་ལེན་སྨྲས་ནུ་ཡང་སྦོམ་པོ་འབྱུང་ངོ༌། །འདི་ལ་ཊི་
ཀ་ལས། སྦོམ་པོ་ཁོ་ནར་འགྱུར་ཏེ། ཀུན་ཏུ་འདོད་ཆགས་པ་མེད་པའི་ཕྱིར་རོ། །གལ་ཏེ་
འདོད་ཆགས་དང་ལྡན་པའི་སེམས་ཀྱིས་སྨྲ་ན་ནི་དེའི་ཚེ་དངོས་གཞིར་འགྱུར་རོ། །ཞེས་
གསུངས་སོ། །འཁྲིག་པ་ལས་བྱུང་བ་དང་ལྡན་པ་ཉིད་ཀྱི་ཚིག་སྨྲ་བ་འདུལ་བྱེད་ཀྱི་
སྐབས་དག་གོ །འཁྲིག་པ་ལས་བྱུང་བ་དང་ལྡན་པ་ཉིད་ཀྱི་ཚིག་སྨྲ་བའི་དགེ་འདུན་ལྷག་
མའོ།། །། །
གཉིས་པ་བསྙེན་བཀུར་བསྔགས་པ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་
དུ་གང་ཟག་འཆར་ཀས་ཉོན་མོངས་པ་ཆགས་སེམས་ཀྱིས་ཀུན་ནས་བསླངས་ཏེ་ཉེས་པ་
བུད་མེད་ལ་འཁྲིག་པའི་བསྙེན་བཀུར་བསྔགས་པ་ལས་ལྷག་མ་འདི་བཅས་སོ། །གཉིས་
པ་དགག་བྱ་ནི་སྔ་མ་བཞིན་ནོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་དོན་གོ་
ཞིང་བུད་མེད་ཀྱི་མཚན་དོན་ཡོད་པའི་བསྟེན་རུང་ལ་འདུ་ཤེས་མ་འཁྲུལ་བར་རང་དོན་དུ་
བསྙེན་བཀུར་བསྔགས་པའི་བདེ་བ་ཉམས་སུ་མྱོང་བར་བྱ་བའི་འདུན་པ་ཀུན་ཏུ་འདོད་
ཆགས་དང་ལྡན་པས་ངག་མཚན་ཉིད་ལྔ་ལྡན་གྱིས་འཁྲིག་པས་བདག་ཉིད་ལ་བསྙེན་
བཀུར་བྱེད་པར་བསྔགས་པའི་ཚིག་རང་གིས་སྨྲས་པའམ་ཡུལ་གྱིས་སྨྲས་པ་རང་གིས་
དང་དུ་བླངས་པ་གང་རུང་ལས་ཡུལ་ལ་བརྡ་འཕྲོད་པའི་ལྟུང་བ་དངོས་གཞི་རྫོགས་པའོ། །
བཞི་པ་གཞུང་དོན་ལ་གཉིས། དངོས་གཞི་དང༌། སེལ་བའོ། །དང་པོ་ནི། བདག་ཉིད་
ས

དང་འཁྲིག་པ་ཀུན་ཏུ་སྤྱོད་པ་བསྔགས་ནའོ། །དེས་བསྔགས་པ་ལ་རྗེས་སུ་ཡི་རང་བའི་
དོན་གྱི་ཚིག་ནི་དེ་དང་འདྲའོ། །དེ་ཉིད་ཕྱིར་བཟླས་ནའོ། །ཞེས་གསུངས་ཏེ། གང་བྱས་ན་
བསྙེན་བཀུར་བསྔགས་པའི་དགེ་འདུན་ལྷག་མར་འགྱུར་ཞེ་ན། དགེ་སློང་གིས་བུད་མེད་
དོན་རིག་པ་ལ་བསྙེན་བཀུར་བསྔགས་པ་དེའི་བདེ་བ་ཉམས་སུ་མྱོང་བར་བྱ་བའི་འདུན་
པ་ཀུན་ཏུ་འདོད་ཆགས་དང་ལྡན་པས་བདག་ལྟ་བུའི་དགེ་སློང་ཚུལ་ཁྲིམས་དང་ལྡན་པ་
ལ་འཁྲིག་པས་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ་ཞེས་སམ་
ཕུལ་དུ་བྱུང་བ་ཡིན་ནོ་ཞེས་སོགས་དགེ་སློང་བདག་ཉིད་དང་འཁྲིག་པ་ཀུན་ཏུ་སྤྱོད་པ་
བསྔགས་པ་བརྗོད་ན་དགེ་འདུན་ལྷག་མའོ། །དེ་ཡང་འཁྲིག་པའི་དངོས་མིང་རྒྱ་རྣ་རུ་ལ་
སོགས་པའི་ཚིག་གིས་བསྙེན་བཀུར་བསྔགས་ན་འཁྲིག་ཚིག་སྨྲ་བ་དང་བསྔགས་པའི་
ལྷག་མ་གཉིས་ཆར་འགྱུར་ཞིང་། འཁྲིག་པ་མི་གསལ་བར་སྨྲས་པས་བསྙེན་བཀུར་
བསྔགས་ན་བསྙེན་བཀུར་བསྔགས་པའི་ལྷག་མ་འབའ་ཞིག་ཏུ་འགྱུར་ཏེ། ཊཱི་ཀ་ལས། རྒྱ་
ལ་སོགས་པའི་དོན་གྱི་སྒྲས་འཁྲིག་པ་སྒྲུབ་པར་བྱེད་ན་ནི། དེའི་ཚེ་རྒྱ་ལ་སོགས་པའི་དོན་
གྱི་སྒྲས་འཁྲིག་པ་དང་ལྡན་པ་སྨྲ་བའི་དགེ་འདུན་ལྷག་མར་ཡང་འགྱུར་རོ། །གལ་ཏེ་
བསྙེན་བཀུར་ཉི་ཚེ་བསྔགས་པ་བྱེད་ན་ནི་དེའི་ཚེ་བསྙེན་བཀུར་བསྔགས་པའི་དགེ་འདུན་
ལྷག་མ་འབའ་ཞིག་ཏུ་འགྱུར་རོ། །ཞེས་གསུངས་པའི་ཕྱིར་རོ། །འོན་ཀྱང་མེ་ཏོག་ཕྲེང་
རྒྱུད་སོགས་ལས་ནི་འཁྲིག་པ་མི་གསལ་བར་སྨྲས་པས་བསྙེན་བཀུར་བསྔགས་ན་འདིའི་
ལྟུང་བ་ཡང་མི་རྫོགས་པར་ན་སྨད་པ་འབྱུང་བར་གསུངས་སོ། །འཁྲིག་པའི་དངོས་མིང་
རྒྱ་རྣ་རུ་ལ་སོགས་པའི་ཚིག་གིས་བསྙེན་བཀུར་བསྔགས་ན་འཁྲིག་ཚིག་སྨྲ་བ་དང་
བསྔགས་པའི་ལྷག་མ་གཉིས་ཆར་འབྱུང་བ་དེ་ལྟ་ན། ལུང་རྣམ་འབྱེད་འགྲེལ་པ་ལས།
གསོད་བྱེད་གང་ཟག་གཅིག་གིས་སྲོག་ཆགས་གཅིག་བསད་ན་སྲོག་ཆགས་གཅིག་བསད་
པ་ལ་ལས་ཀྱི་དངོས་གཞི་གཉིས་མི་སྲིད་པའི་ཕྱིར་རོ་ཞེས་པའི་དོན་ཇི་ལྟར་དྲང་བར་བྱ་ཞེ་
ན། དེ་ནི་རང་བཞིན་གྱི་ཁ་ན་མ་ཐོ་བ་དང་འབྲེལ་བའི་ལྟུང་བ་དཔེར་ན་དགེ་སློང་གཅིག་

གིས་དུད་འགྲོ་གཅིག་བསད་ན་དུད་འགྲོ་བསད་པའི་ལྟུང་བྱེད་གཅིག་ལས་གཉིས་མི་
འབྱུང་བ་ལྟ་བུ་དང་། བཅས་རྐྱང་གི་ལྟུང་བ་དཔེར་ན། དགེ་སློང་གཅིག་གིས་རྩྭ་སྔོན་
གཅིག་བཅད་ན་རྩྭ་སྔོན་བཅད་པའི་ལྟུང་བྱེད་གཅིག་ལས་གཉིས་མི་འབྱུང་བ་ལྟ་བུའི་དོན་
དུའང་གོ་རུང་ངོ་། །ཁྱོད་ལྟ་བུའི་དགེ་སློང་ཚུལ་ཁྲིམས་དང་ལྡན་པ་ལ་འཁྲིག་པས་བསྙེན་
བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ་ཞེས་སམ་ཕུལ་དུ་བྱུང་བ་ཡིན་ནོ་
ཞེས་སོགས་བརྗོད་ནས་བུད་མེད་དེས་བསྙེན་བཀུར་བསྔགས་པ་ལ་དགེ་སློང་གིས་ཀྱང་
སྲུ་དེ་དེ་བཞིན་ནོ་ཞེས་རྗེས་སུ་ཡི་རང་བའི་དོན་གྱི་ཚིག་ནི་བདག་ཉིད་ཀྱིས་བསྔགས་པ་
དེ་དང་འདྲ་སྟེ་དགེ་འདུན་ལྷག་མའོ། །ཁྱོད་ལྟ་བུའི་དགེ་སློང་ཚུལ་ཁྲིམས་དང་ལྡན་པ་ལ་
འཁྲིག་པས་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ་ཞེས་སམ་ཕུལ་
དུ་བྱུང་བ་ཡིན་ནོ་ཞེས་སོགས་བུད་མེད་ཀྱིས་སྨྲས་པའི་ཚིག་དེ་ཉིད་དགེ་སློང་གིས་ཀྱང་སྲུ་
ཁོ་བོ་ལྟ་བུའི་དགེ་སློང་སོགས་ཚིག་དེ་ཉིད་བསྐྱར་ཏེ་ཕྱིར་བཟླས་ན་དགེ་འདུན་ལྷག་མའོ། །
གཉིས་པ་ནི། དེ་དང་འཁྲིག་པ་ཉེ་བར་མ་སྦྱར་ན་སྦྱོར་བ་ཉིད་དོ། །གཉིས་ཀ་དང་ན་ནི་
དེའིའོ། །ཞེས་གསུངས་ཏེ། དགེ་སློང་ཚུལ་ཁྲིམས་དང་ལྡན་པ་ལ་འཁྲིག་པས་བསྙེན་
བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ་ཞེས་སམ་ཕུལ་དུ་བྱུང་བ་ཡིན་ནོ་
ཞེས་སོགས་སྨྲས་ཏེ་འཁྲིག་པ་དང་ཉེ་བར་སྦྱར་ཡང་བདག་ལྟ་བུ་ཞེས་མ་སྨོས་པས་ན་
བདག་ཉིད་དེ་དང་ཉེ་བར་མ་སྦྱར་བའམ། ཡང་ན་བདག་ལྟ་བུའི་དགེ་སློང་ཚུལ་ཁྲིམས་
དང་ལྡན་པ་ལ་ཆོས་འདིས་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ་
ཞེས་སམ་ཕུལ་དུ་བྱུང་བ་ཡིན་ནོ་ཞེས་སོགས་སྨྲས་ཏེ་བདག་ཉིད་དང་ཉེ་བར་སྦྱར་ཡང་
འཁྲིག་པས་ཞེས་མ་སྨོས་པས་ན་འཁྲིག་པ་དང་ཉེ་བར་མ་སྦྱར་བར་བརྗོད་ན་སྦྱོར་བ་དང་
འདྲ་བ་ཉིད་ཡིན་ཏེ་སྦོམ་པོ་སྐྱེད་དོ། །དེ་ཡང་སྦོམ་པོ་བསྐྱེད་པའི་ཆ་ནས་སྦྱོར་བ་དང་འདྲ་
བས་སྦྱོར་བ་ཞེས་མིང་བཏགས་ཀྱང་དོན་ལ་དེ་དག་གིས་མཐར་ཐུག་གྲུབ་པའི་དངོས་
གཞིའི་རྣམ་པའི་སྦོམ་པོ་བསྐྱེད་པའོ། །བདག་ཉིད་དང་འཁྲིག་པ་གང་རུང་ཉེ་བར་མ་སྦྱར་

བར་བུད་མེད་ཀྱིས་བསྔགས་པ་ན་རྗེས་སུ་ཡི་རང་བར་བྱེད་པ་དང་། བུད་མེད་ཀྱིས་སྨྲས་
པ་དེ་ཉིད་ཕྱིར་བཟླས་ན་ཡང་སྦོམ་པོའོ། །འོན་ཀྱང་བདག་ཉིད་དང་ཉེ་བར་མ་སྦྱར་བར་
འཁྲིག་པའི་དངོས་མིང་རྒྱ་རྣ་རུ་ལ་སོགས་པའི་ཚིག་གིས་བསྙེན་བཀུར་བསྔགས་ན་
འཁྲིག་ཚིག་སྨྲ་བའི་ལྷག་མ་ནི་དངོས་གཞི་འབྱུང་ངོ༌། །དེ་བཞིན་དུ་བདག་ཉིད་དང་འཁྲིག་
པ་གང་རུང་སྦྱར་ནས་སྐྱེས་པ་དང་མ་ནིང་ལ་བསྔགས་པ་དང་། དེ་དག་གིས་ཚུར་དེ་ལྟར་
བསྔགས་པ་ལ་རྗེས་སུ་ཡི་རང་བར་བྱེད་པ་དང་། སྨྲས་པ་དེ་ཉིད་ཕྱིར་བཟླས་ན་ཡང་ཉེས་
བྱས་སོ། །དགེ་སློང་ཚུལ་ཁྲིམས་དང་ལྡན་པ་ལ་བསྙེན་བཀུར་བྱས་ན་བསྙེན་བཀུར་
རྣམས་ཀྱི་མཆོག་ཡིན་ནོ་ཞེས་སམ་ཕུལ་དུ་བྱུང་བ་ཡིན་ནོ་ཞེས་སོགས་སྨྲས་ཏེ་བདག་ཉིད་
དང་འཁྲིག་པ་གཉིས་ཀ་དང་མ་སྦྱར་བར་བརྗོད་ན་ནི་སྦྱོར་བ་དེའི་སྦྱོར་བ་དང་འདྲའོ། །
དེས་ན་ཉེས་བྱས་སོ། །དེ་ཡང་ཉེས་བྱས་སྐྱེད་པའི་ཆ་ནས་སྦྱོར་བའི་སྦྱོར་བ་དང་འདྲ་བས་
སྦྱོར་བའི་སྦྱོར་བ་ཞེས་མིང་བཏགས་ཀྱང་དོན་ལ་དེ་དག་གིས་མཐར་ཐུག་གྲུབ་པའི་ཉེས་
བྱས་བསྐྱེད་པའོ། །གཉིས་ཀ་དང་མ་སྦྱར་བར་བུད་མེད་ཀྱིས་བསྔགས་པ་ལ་རྗེས་སུ་ཡི་
རང་བ་བྱེད་པ་དང་། དེ་ཉིད་ཕྱིར་བཟླས་ན་ཡང་ཉེས་བྱས་སོ། །བདག་ཉིད་དང་འཁྲིག་
པ་གཉིས་ཀ་མ་སྦྱར་བར་སྐྱེས་པ་དང་མ་ནིང་ལ་བསྔགས་པ་དང་། དེ་དག་གིས་དེ་ལྟར་
བསྔགས་པ་ལ་རྗེས་སུ་ཡི་རང་བར་བྱེད་པ་དང་། སྨྲས་པ་དེ་ཉིད་ཕྱིར་བཟླས་ན་ཡང་ཉེས་
བྱས་ཕྲ་བའོ། །གོང་དུ་བཤད་པ་དེ་ཐམས་ཅད་ནི་རྣམ་འབྱེད་ལས་འབྱུང་བའོ། །འདི་ལ་
ཞུ་བ་དང་འདུལ་བྱེད་ལས་འབྱུང་བ་ནི་མེད་དོ། །བསྙེན་བཀུར་བསྔགས་པའི་དགེ་འདུན་
ལྷག་མའོ།། །།
གཉིས་པ་གཞན་འདོད་པ་སྟེན་དུ་འཇུག་པ་སྨྱན་བྱེད་པའི་ལྷག་མ་ལ་གསུམ། རྣམ་འབྱེད་
དང༌། ཞུ་བ་དང་། འདུལ་བྱེད་ཀྱི་སྐབས་སོ། །དང་པོ་ལ་བཞི་ལས། དང་པོ་གླེང་གཞི་ནི་
ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་འདོད་ཆགས་ཀྱིས་ཉེས་པ་སྐྱེས་པ་
ལ་བུད་མེད་ཀྱི་ཚིག་དང་བུད་མེད་ལ་སྐྱེས་པའི་ཚིག་གིས་ཆུང་མ་ཉིད་དང་མཛའ་ན་མོ་

ཉིད་དུ་སྨན་བྱས་པ་ལས་ལྷག་མ་འདི་བཅས་སོ། །གཉིས་པ་དགག་བྱ་ནི། རང་གཞན་གྱི་
ཆགས་པ་འཕེལ་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་རང་ལས་གཞན་
པའི་སྐྱེས་པ་དང་བུད་མེད་ཀྱི་མཚན་དོན་ཡོད་པ་ཕན་ཚུན་སྤྱད་དུ་རུང་བ་གཉིས་ལ་འདུ་
ཤེས་མ་འཁྲུལ་བར་དེ་གཉིས་མི་ཚངས་པར་སྤྱོད་པའི་སྒོ་ནས་མཐུན་པ་སྒྲུབ་འདོད་ཀྱིས་
རང་ངམ་བསྐོས་པས་ཕྲིན་གསུམ་མམ་སྦྱོར་བ་གཅིག་གང་རུང་གི་སྒོ་ནས་དེ་གཉིས་
ཕྲད་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས། །
མདོར་བསྟན་པ་དང་། རྒྱས་པར་བཤད་པའོ། །དང་པོ་ནི། འཕྲད་ནའོ། །གཞན་དང་ངོ་། །
གཞན་དུའོ། །དེའི་དོན་དུ་མི་མཐུན་པ་མཐུན་པར་བསྒྲུབ་པའི་ཕྱིར་སྤྱད་པར་བྱ་བ་ལས་
སྤྲིངས་པ་མནོས་པ་གཞན་དེ་ལ་གོ་བར་བྱས་ཤིང་དེས་སྨྲས་པ་སྔ་མ་ལ་བརྗོད་ནའོ། །
འཇུག་པ་བར་མའི་ཆ་འཕུང་མར་ཐོས་པ་ཉིད་ན་དེ་བྱས་པ་ཉིད་དོ། །ཞེས་གསུངས་ཏེ།
གང་གི་ཚེ་སྨྱན་བྱེད་པའི་ལྷག་མར་འགྱུར་ཞེ་ན། གཉིས་ཀྱི་གཉིས་འཕྲད་ནའོ། །སུ་དང་
འཕྲད་ན་ལྷག་མར་འགྱུར་ཞེ་ན། བདག་ཉིད་མ་ཡིན་པའི་མིའི་འགྲོ་བ་ཕོའི་དབང་པོ་དང་
ལྡན་པ་གཞན་དང་ངོ༌། །སུ་འཕྲད་ན་འགྱུར་ཞེ་ན། བདག་ཉིད་ལས་གཞན་དུ་གྱུར་པ་
མིའི་འགྲོ་བ་པའི་བུད་མེད་དམ་མོའི་མཚན་ཤས་ཆེ་བའི་རྨའི་སྒོ་དང་ལྡན་པ་དེ་འཕྲད་ནའོ། །
སྦྱོར་བ་གང་གིས་འཕྲད་ན་ལྟུང་བ་འདིར་འགྱུར་ཞེ་ན། འཕྲད་པ་དེའི་དོན་དུ་སྤྱད་བྱ་དེ་
གཉིས་སྔར་མི་མཐུན་པ་སྟེ་གཅུགས་པར་མ་གྱུར་པ་ཉིད་འཁྲིག་པའི་སྒོ་ནས་མཐུན་པ་སྟེ་
གཅུགས་པ་དང་ཕན་ཚུན་བག་ཕེབས་པར་བསྒྲུབ་པའི་ཕྱིར་སྦྱོར་བ་ལ་ཕྲིན་གསུམ་ལས།
ཕྲིན་དང་པོ་ནི་སྤྱད་པར་བྱ་བ་སྐྱེས་པ་ལས་ཕྲིན་སྤྲིངས་པ་དགེ་སློང་གིས་མནོས་པ། ཕྲིན་
གཉིས་པ་ནི་དགེ་སློང་གིས་གཞན་བུད་མེད་དེ་ལ་ཕྲིན་དེ་གོ་བར་བྱས་ཤིང༌། ཕྲིན་གསུམ་
པ་ནི་གཞན་བུད་མེད་དེས་ཕྲིན་གྱི་ལན་སྨྲས་པ་དེ་སྤྲད་པར་བྱ་བ་སྔ་མ་སྐྱེས་པ་ལ་བརྗོད་
པ་སྟེ། དེ་ལྟར་ཕྲིན་གསུམ་གྱི་སྒོ་ནས་དེ་གཉིས་འཕྲད་ན་དགེ་འདུན་ལྷག་མའོ། །ཡང་ན་
སྤྱད་པར་བྱ་བ་བུད་མེད་ལས་སྤྲིངས་པ་མནོས་པས་གཞན་སྐྱེས་པ་དེ་ལ་གོ་བར་བྱས་ཤིང་

གཞན་སྐྱེས་པ་དེས་སྨྲས་པ་དེ་སྔ་མ་བུད་མེད་ལ་བརྗོད་ནས་དེ་གཉིས་ཕྲད་པ་ན་ལྷག་
མར་འགྱུར་བའོ་ཞེས་ཀྱང་བསྟན་ཏོ། །ཕྲིན་ཐ་མ་ལ་ཆ་གཉིས་སུ་དབྱེ་སྟེ། དེས་སྨྲས་པ་
དང་། སྔ་མ་ལ་བརྗོད་པའོ། །དེ་གཉིས་ལས་སྔ་མ་ལ་བརྗོད་ནའོ་ཞེས་པ་ནི་ཕྲིན་ཐ་མའི་
ཕྱེད་དེ། དེ་ནི་དགེ་སློང་གིས་མ་བརྗོད་ཀྱང་གཞན་ལས་ཐོས་ན་དེས་ཀྱང་འགྲུབ་ཅེས་
སྟོན་པ་ནི། ཕྲིན་ཐ་མ་དེ་མནོས་པ་ཉིད་ན་ཕྲིན་གྱི་ལན་དེ་ཚུར་བསྐྱལ་བར་འཇུག་པ་བར་
མའི་ཆུ་སྟེ་ཕྲིན་མནོས་པ་དང་ཚུར་བསྐྱལ་བ་གཉིས་ཀྱི་བར་ན་གནས་པའི་ཕྲིན་ལན་དེ་
དགེ་སློང་གིས་མ་བརྗོད་ཀྱང་འབྱུང་ཡར་ཏེ་ཕྱིས་གཏམ་རྣམ་པར་འཁྱམས་པ་ལ་སོགས་
པས་ཐོས་པ་ཉིད་ན་སྔ་མ་ལ་བརྗོད་ནའོ་ཞེས་པའི་དོན་དེ་བྱས་པ་ཉིད་དོ། །གཉིས་པ་
རྒྱས་པར་བཤད་པ་ལ་བདུན། སྦྱོར་བ་དང་། ཡུལ་དང་། བྱེད་པ་པོ་དང་། གོ་བྱའི་ཡུལ་
དང༌། གོ་བྱེད་དང༌། མི་མཐུན་པའི་མཚན་ཉིད་དང་། སྦྱོར་བའི་སེལ་བ་བཤད་པའོ། །
དང་པོ་ནི། གསུམ་པོ་དེ་དག་གི་བྱ་བ་ཉིད་ནི་ཐ་དད་པ་ཉིད་དོ། །ཞེས་གསུངས་ཏེ། ཕྲིན་
མནོས་པ་དང༌། ཕྲིན་ཕར་གོ་བར་བྱས་པ་དང༌། ཕྲིན་ལན་སྔ་མ་ལ་ཚུར་བརྗོད་པ་སྟེ།
གསུམ་པོ་དེ་དག་གི་བྱ་བ་ཉིད་ཀྱི་འབྲས་བུ་སྦྱོར་ལྟུང་ཉིད་ནི་ཐ་དད་པ་སྟེ་སྦོམ་པོ་ཐ་དད་
གསུམ་བསྐྱེད་པ་ཉིད་དོ། །འདི་ལ་ཕྲེང་རྒྱུད་འགྲེལ་པ་ཚིག་དོན་རབ་ཏུ་གསལ་བའི་ཉི་
འོད་ལས། འདི་དག་ནི་ཕྲིན་རེ་རེའི་ཚེ་ན་སྦྱོར་བ་ལས་བྱུང་བའི་ཉེས་བྱས་སོ་ཞེས་བཤད་
པ་ནི་མི་འཐད་དེ། ལུང་རྣམ་འབྱེད་སོགས་གཞུང་དུ་མ་ལས་སྦོམ་པོ་ཐ་དད་པ་འབྱུང་བར་
གསུངས་པ་དང་འགལ་བའི་ཕྱིར་རོ། །དེ་ལྟར་སྦོམ་པོ་ཐ་དད་པ་འབྱུང་ན་འོག་ཏུ་འཐབ་
ཚིགས་དྲིལ་བསྒྲགས་པའི་སྐབས་ཀྱི་ལུང་དང་རྒྱ་ཆེར་འགྲེལ་ལས་སྨན་བྱེད་པའི་དགེ་
འདུན་ལྷག་མ་གཅིག་གི་སྦྱོར་སྦོམ་གཅིག་ཏུ་གསུངས་པ་དང་འགལ་ཞེ་ན། དེ་ནི་སྔར་
མཐུན་པ་ཐོབ་པ་ལས་ཉམས་པ་སྨྱན་བྱེད་པའི་དབང་དུ་བྱས་པ་སྟེ། དེ་སྦྱོར་བ་ལན་ཅིག་
བྱས་པ་ལས་ཕྲད་ན་ཡང་དགེ་འདུན་ལྷག་མར་འགྱུར་བར་གསུངས་པས་སོ། །གཉིས་པ་
ནི། མི་ཉིད་ལ་མཐའི་བྱེད་པ་པོ་ཉིད་མ་ཡིན་ཡང་སྦྱོར་བ་ཉིད་མ་ཡིན་པ་མ་ཡིན་ནོ། །

ཞེས་གསུངས་ཏེ། མདོ་ཚིག་འདིས་ལུང་གཉིས་ཀྱི་དོན་བསྟན་ཏེ། དང་པོ་ལུང་རྣམ་འབྱེད་
ལྟར་ན། ཁྱིམ་ཐབ་དམ་པ་གསུམ་པོ་གང་རུང་གི་དབང་དུ་བྱས་ནས། རྡེའུ་གཏོར་བ་དང་།
ཆོ་ག་བཏང་བའི་མི་ཉིད་ལ་སྨན་བྱས་ཏེ་ཕྲད་ཀྱང་མི་མཐུན་པ་མཐུན་པར་བསྒྲུབས་པ་
མེད་པའི་ཕྱིར་ན་མཐའི་སྟེ་མཐའ་སྨན་གྱི་ལྷག་མའི་བྱེད་པ་པོ་ཉིད་མ་ཡིན་ཡང་སྦྱོར་བ་
དང་འདྲ་བ་ཉིད་མ་ཡིན་པ་མ་ཡིན་ཏེ། དངོས་གཞིའི་རྣམ་པའི་སྦོམ་པོ་སྐྱེད་པ་ཡིན་ནོ། །
ལུང་ཞུ་བ་ལྟར་ན་མངལ་ན་གནས་པ་དང་ཟ་མར་གྱུར་པའི་མི་ཉིད་ལ་ཕྲིན་གསུམ་གྱིས་
སྨན་བྱེད་ན་དེ་གཉིས་མཚན་བསྟེན་རུང་མ་ཡིན་པ་དང་ཕྲད་པ་མེད་པའི་ཕྱིར་ན་མཐུའི་སྟེ་
མཐའ་སྨྱོན་གྱི་ལྷག་མའི་བྱེད་པ་པོ་ཉིད་མ་ཡིན་ཡང་སྦྱོར་བ་དང་འདྲ་བའི་གནས་སྐབས་
དངོས་ཉིད་མ་ཡིན་པ་ཉིད་མ་ཡིན་ཏེ་སྦྱོར་བའི་རྣམ་པའི་སྦོམ་པོ་སྐྱེད་པ་ཡིན་ནོ་ཞེས་ཀྱང་
བསྟན་ཏོ། །དེའང་འགྲེལ་ཆུང་ལས། མ་འཕྲོད་དུ་ཟིན་ཀྱང་ཕྲིན་པ་ལན་རེ་རེ་ལ་སྦོམ་པོ་
རེ་རེ་ཡོད་དོ་ཞེས་གསུངས་སོ། །འོག་ཏུ་ཞུ་བའི་སྐབས་ནས་མངལ་ན་གནས་པ་དང་ཞེས་
སོགས་དང་འདི་གཉིས་མི་ཟློས་པ་ནི་འདི་དོགས་གཅོད་ལ་གཙོ་བོར་ཞུགས་ལ། འོག་མ་
ལྟུང་བའི་ངོ་བོ་སྟོན་པ་ལ་གཙོ་བོར་ཞུགས་པའོ། །སྤྱད་བྱ་གཉིས་ལས་གང་རུང་མངལ་ན་
གནས་པ་དང་གང་རུང་ཟ་མར་གྱུར་པ་དེ་ལྟར་སྨྱན་བྱེད་ན་ཡང་སྦོམ་པོ་འབྱུང་ངོ༌། ། །
གསུམ་པ་ནི། འབྲས་བུ་གཅིག་པ་ཉིད་ཀྱི་ཕྱིར་བྱེད་པ་པོ་སོ་སོ་ལ་བྱ་བ་རྫོགས་པ་མེད་པ་
མ་ཡིན་ནོ། །འདིར་མངགས་པ་ནི་རང་ཉིད་དང་འདྲའོ། །ཞེས་གསུངས་ཏེ། སྨན་བྱེད་
པའི་འབྲས་བུ་འཕྲད་པ་གཅིག་པ་ཉིད་ཀྱི་ཕྱིར་རམ་ཆེད་དུ་དགེ་སློང་བཅུས་ཕོ་མོ་ཟུང་
གཅིག་གི་སྨྱན་བྱེད་ན་སྨྱན་བྱེད་པ་པོ་དགེ་སློང་བཅུ་པོ་སོ་སོ་ལ་དངོས་གཞིའི་བྱ་བ་
རྫོགས་པ་མེད་པ་མ་ཡིན་ཏེ་ཡོད་པས་ན་བཅུ་པོ་ཐམས་ཅད་ལ་ལྷག་མ་བསྐྱེད་པ་ཡིན་ནོ། །
དེས་ན་དེ་དག་ལ་སྨན་བྱེད་པའི་སྐབས་ཀྱི་ཉེས་བྱས་དང་སྦོམ་པོ་དང་དགེ་འདུན་ལྷག་མ་
ཐ་དད་པར་འབྱུང་ངོ༌། །དེ་བཞིན་དུ་སྤྱད་བྱ་དུ་མ་དགེ་སློང་གཅིག་གིས་སྤྱོད་པ་ལ་སྤྱད་བྱ་
ཟུང་དེ་སྙེད་ལ་ལྟོས་པའི་སྦྱོར་བའི་སྦྱོར་བ་དང་སྦྱོར་བ་དང་དངོས་གཞིའི་ལྟུང་བ་ཐ་དད་

པ་འབྱུང་ངོ༌། །འཁྲིག་ཚིག་སྨྲ་བ་སོགས་དང་མི་འདྲ་བར་སྨན་བྱེད་པའི་སྐབས་འདིར་
དགེ་སློང་གིས་གཞན་མངགས་པ་དང་མངགས་པའི་མངགས་པས་ཀྱང་སྨན་བྱས་པ་ནི་
རང་ཉིད་ཀྱིས་བྱས་པ་དང་འདྲ་སྟེ་ལྷག་མར་འགྱུར་བའོ། །སོར་འགྲེལ་བསྡུས་པ་ལས།
ཕྲིན་གཅིག་བདག་གིས་བྱས་ལཾ། གཉིས་གཞན་ལ་བྱེད་དུ་འཇུག་པའམ། གཉིས་བདག་
གིས་བྱས་ལ། གཅིག་གཞན་ལ་བྱེད་དུ་འཇུག་ཀྱང་རུང་། ཐམས་ཅད་དུ་གསུམ་ཆར་
བདག་གིས་བྱས་ན་ཡང་དགེ་འདུན་ལྷག་མའོ། །ཞེས་སོ། །མངགས་པ་དང་། མངགས་
པས་མངགས་པ་དེ་དགེ་སློང་ཡིན་ན་དེ་ལ་ཡང་ལྷག་མར་འགྱུར་རོ། །བཞི་པ་ནི། དེ་
གཉིས་ཀྱི་བདག་པོ་དག་ནི་སྤྲད་པར་བྱ་བ་ཉིད་དང་འདྲའོ། །གཞན་ལ་བྱས་པ་ཉིད་ནི་
ཉེས་བྱས་སོ། །ཞེས་གསུངས་ཏེ། སྤྱད་བྱ་དེ་གཉིས་ཀྱི་བདག་པོ་ཕ་མ་མེས་པོ་མིང་པོ་ལ་
སོགས་པ་དག་ནི་སྤྲད་པར་བྱ་བ་སྐྱེས་པ་དང་བུད་མེད་ཉིད་དག་དང་འདྲ་སྟེ་དེ་གཉིས་ཀྱི་
བདག་པོ་གཉིས་ཀྱི་བར་དུ་ཕྲིན་མནོས་ཤིང་བསྐྱལ་བ་ལས་དེ་གཉིས་ཕྲད་ན་ལྷག་མ་སྐྱེད་
པའོ། །སྐབས་འདིའི་ཊཱི་ཀ་ལས། ཕ་ནི་བསྒོ་བ་དང་། བཟློག་པ་ལ་བདག་པོ་ཉིད་ཡིན་ལ་
མ་ནི་སྦྱིན་པ་དང་འཕྲོག་པ་ལ་བདག་པོ་ཉིད་ཡིན་ཞེས་པའི་དོན་ཕ་ནི་བུ་ལ་ཆུང་མ་ལེན་
པར་བསྒོ་བ་དང་མི་ལེན་པར་བཟློག་པ་དང༌། མ་ནི་བུ་མོ་གཞན་ལ་སྦྱིན་པ་དང་། སྦྱིན་པ་
ལས་ཕྱིར་འཕྲོག་པ་ལ་བདག་པོ་ཉིད་ཡིན་ཞེས་པའི་དོན་ནོ། །དེ་གཉིས་ལས་ཀྱང་གཞན་
དེ་གཉིས་ཀྱི་བདག་པོ་ལས་ཀྱང་གཞན་དུ་གྱུར་པའི་གང་ཟག་གཉིས་ཀྱི་བར་ལ་དགེ་སློང་
གིས་ཕྲིན་མནོས་པ་དང་བསྐྱལ་བ་དང་ཚུར་བསྐྱལ་བ་བྱས་པ་ཉིད་ནི་ཉེས་བྱས་སོ། །
བསྡུས་པ་ལས། ཕྲིན་གཅིག་བདག་པོ་ལ། གཉིས་བདག་པོ་མ་ཡིན་པ་ལའམ། གཉིས་
བདག་པོ་ལ། གཅིག་བདག་པོ་མ་ཡིན་པ་ལའམ། ཐམས་ཅད་ཀྱང་རུང་སྟེ། བདག་པོ་ལ་
ཇི་སྙེད་བྱས་པ་སྦོམ་པོ་ཡང་དེ་སྙེད་དོ། །བདག་པོ་མ་ཡིན་པ་ལ་ཇི་སྙེད་བྱས་པ་ཉེས་བྱས་
ཀྱང་དེ་སྙེད་དོ། །ཞེས་གསུངས་ཤིང་། དེ་ལྟར་ལུང་རྣམ་འབྱེད་ལས་ཀྱང་གསུངས་སོ། །
ལྔ་པ་ནི། སྤྲིངས་ཡིག་དང་ལག་ཡིག་དང་། ཡུལ་ཕྱོགས་དང་བརྡ་དང་མཚན་མ་རྣམས་ནི་

རྨ
ཆ
རྒྱ
ཚིག་ཉིད་དང་འདྲའོ། །ཞེས་གསུངས་ཏེ། ཚིག་ཁོ་ན་ཡན་ལག་ཡིན་ནམ་ཞེ་ན། ཐག་རིང་
པོ་ལ་སོགས་སུ་སྤྲིང་བའི་སྤྲིངས་ཡིག་དང༌། བྲིས་ཏེ་མངོན་སུམ་དུ་ལག་ཏུ་གཏོད་པའི་
ལག་ཡིག་དང་ཁོ་བོ་སྐྱེད་མོའི་ཚལ་ལ་སོགས་པ་གནས་ག་གེ་མོ་ཞིག་ན་འདུག་པ་ཁྱོད་
ཀྱིས་མཐོང་བའི་ཚེ་བྱ་བ་དེ་བྱས་པར་ཤེས་པར་གྱིས་ཤིག་ཅེས་ཡུལ་ཕྱོགས་དང་སྔ་དྲོ་ལ་
སོགས་པ་ན་ཁྱོད་ཀྱིས་མཐོང་བའི་ཡུལ་དུ་ཁོ་བོ་རྒྱུ་བ་དེའི་ཚེ་བྱ་བ་དེ་བྱས་པར་ཤེས་པར་
གྱིས་ཤིག་ཅེས་དུས་ཀྱི་བརྡ་དང༌། ཁོ་བོའི་སྐྲ་དང་ཁ་སྤུ་བྲེགས་པའམ་སྣམ་སྦྱར་དམར་
སེར་གྱོན་པའམ་དུད་བརྡ་བརྟུལ་བའམ་བ་དན་བསྒྲེངས་བ་ན་དོན་ཀུན་གྲུབ་པར་ཤེས་
པར་གྱིས་ཤིག་ཅེས་པ་ལྟ་བུ་མཚན་མ་དང་ལྔ་པོ་དེ་རྣམས་ནི་ཚིག་ཉིད་དང་ལྷག་མ་སྐྱེད་
པར་འདྲའོ། །དེ་ཡང་སྤྲིངས་ཡིག་དང་ལག་ཡིག་གཉིས་ནི་ཕྲིན་གསུམ་ག་ལ་ཚིག་ཉིད་
དང་འདྲ་ལ་ཡུལ་ཕྱོགས་དང་བརྡ་དང་མཚན་མ་གསུམ་ནི་ཕྲིན་ཐ་མ་ཚུར་སྐྱེལ་བ་ལ་ཚིག་
ཉིད་དང་འདྲའོ། །དྲུག་པ་ནི། སྨད་འཚོང་མ་ནི་མི་མཐུན་པ་ཉིད་དོ། །བདག་པོ་ཉིད་མ་
མིན་པས་བཞི་པ་མན་ཆད་ཞུགས་པ་ཉིད་དོ། །འཐབ་པ་ཉིད་ན་ཉམས་པ་ཉིད་དོ། །གལ་
ཏེ་དེ་དབང་བ་ཆུང་མ་མ་ཡིན་པར་བསྒྲགས་པ་ཉིད་ཀྱང་ངོ་། །འཐབ་པ་ཉིད་ཀྱི་མོད་ལ་
དང་འོག་ཏུ་དང་དུམ་པ་བཅད་པ་ཉིད་དང་རྡེའུ་གསུམ་གཏོར་བ་ཉིད་དང་ཆོ་ག་གཏོང་བ་
ཉིད་དང་ཆུང་མ་མ་ཡིན་པར་བསྒྲགས་པ་ཉིད་དང་དྲིལ་བསྒྲགས་པ་ཉིད་དག་ནི་སྲོག་དང་
ལྡན་པ་ཉིད་དག་བཞིན་ནོ། །དེའི་དང་པོ་གསུམ་ལ་ནི་ཉེས་བྱས་ཀྱི་དབང་དུ་བྱས་པ་ཉིད་
དོ། །ཞེས་གསུངས་ཏེ། སྨད་འཚོང་མ་ནི་སྐྱེས་པ་ཐམས་ཅད་དང་མཐུན་པར་གྲགས་པས་
དེའི་ཡུལ་ལ་ཕྲིན་ནོད་པ་སོགས་བྱས་ཀྱང་མི་མཐུན་པ་མཐུན་པར་བསྒྲུབས་པ་མེད་པས་
དགེ་འདུན་ལྷག་མར་མི་འགྱུར་རམ་སྙམ་ན། སྨད་འཚོང་མ་ནི་གླའི་དབང་གིས་ཐང་
འགའ་ཕྲད་པ་ཙམ་ཡིན་གྱིས་གཅུགས་པའི་དབང་གིས་མཐུན་པ་མ་ཡིན་པས་མི་མཐུན་
པ་ཉིད་དོ། །དེས་ན་དེ་དང་སྐྱེས་པ་སྨྱན་བྱས་ན་ལྷག་མར་འགྱུར་རོ། །འོན་ཀྱང་གཅུགས་
པའི་དབང་གིས་མཐུན་པ་ཡང་སྲིད་པས་གཅུགས་པའི་དབང་གིས་མཐུན་པ་གཉིས་ཀྱི་

སྨྱན་བྱས་པ་ནི་མཐུན་པ་སྨན་བྱས་པའི་སྦོམ་པོར་འགྱུར་གྱི་ལྷག་མར་མི་འགྱུར་རོ། །
བདག་པོ་ཉིད་མ་ཡིན་པས་སོགས་བཤད་པར་འགྱུར་བའི་མདོ་འདིས་ནི་ལུང་རྣམ་འབྱེད་
ལས་མཛའ་ན་མོ་བཅུའི་སྨན་བྱེད་ན་དགེ་འདུན་ལྷག་མར་གསུངས་པ་བསྡུས་ཏེ། དེ་ཡང་
ཇི་སྐད་དུ། ཕ་མ་མིང་པོ་ཕུ་ནུ་མོ། །གྱོས་སྒྲུག་ཉེ་དུ་རིགས་རུས་དང་། །རྣམ་པར་འཁྲུགས་
པ་མེད་དང་བཅུ། །གཏན་གྱི་ཆུང་མར་མི་བྱེད་ཀྱང་། །རེ་ཞིག་མཛའ་ན་མོ་ཉིད་དུ། །ལན་
ཅིག་ཉིད་དམ་གཉིས་གསུམ་མམ། །བཞི་པར་སྤྱད་ན་ལྷག་མ་སྟེ། །ལྔ་པར་སྤྱད་ན་སྦོམ་
པོ་ཉིད། །ཅེས་སོ། །དེ་བཅུའི་ངོ་བོ་ནི་ལུང་རྣམ་འབྱེད་ལས། ཕས་བསྲུངས་པའི་མཛའ་ན་
མོ་གང་ཞེ་ན། བུད་མེད་དམ་གཞོན་ནུ་མ་གང་དག་ཁྱིམ་ཐབ་ཤི་ཞིང་དུས་ལ་བབ་པར་
གྱུར་ཏམ་རྒྱལ་པོས་བཅིངས་སམ། བསད་དམ། རྒྱལ་པོས་འཇིགས་པས་ཡུལ་འཁོར་
གཞན་དང་ཡུལ་གཞན་དུ་བྲོས་པར་གྱུར་ཏམ། སྨྱོས་པ་དང་སེམས་འཁྲུགས་པ་དང་།
ཚོར་བ་དག་གིས་ཉེན་པར་གྱུར་ནས་དེ་ཕའི་གན་ན་གནས་ཤིང་ཕས་དེ་འདི་ལ་གཞན་
དག་འདོད་པ་དག་གི་ཕྱིར་སྤྱོད་པར་མ་གྱུར་ཅིག་ཅེས་བསྲུངས་པ་ཤིན་ཏུ་བསྲུངས་པ་
སྦས་པ་ཤིན་ཏུ་སྦས་པ་དེ་ནི་ཕས་བསྲུངས་པའི་མཛའ་ན་མོ་ཞེས་བྱའོ་ཞེས་གསུངས་པ་
དང༌། དེ་བཞིན་དུ་མས་བསྲུངས་པ་དང༌། མིང་པོས་བསྲུངས་པ་དང་། ཕུ་ནུ་མོ་སྟེ་སྤྱན་
ཟླས་བསྲུངས་པ་དང་། གྱོས་པོ་སྟེ་ཁྱོ་པོའི་ཕས་བསྲུངས་པ་དང་། སྒྱུག་མོ་སྟེ་ཁྱོ་པོའི་མས་
བསྲུངས་པ་དང༌། གོང་དུ་སྨོས་པ་ལས་གཞན་པའི་བདུན་རྒྱུད་ཚུན་ཆད་ཀྱི་ཉེ་དུས་
བསྲུངས་པ་དང༌། རྒྱལ་རིགས་སོགས་རིགས་གཅིག་པས་བསྲུངས་པ་དང་། གོ་ཏ་མ་
སོགས་རུས་གཅིག་པས་བསྲུངས་པ་དག་ཀྱང་དེ་བཞིན་དུ་ཤེས་པར་བྱ་ལ། དགེ་སློང་མ་
སོགས་ཆོས་བཞིན་སྤྱོད་པ་དེ་ནི་ཆོས་ཀྱིས་བསྲུངས་པ་འཁྲུགས་པ་མེད་པ་ཞེས་བྱའོ། །
རིགས་དང་རུས་ཀྱི་ཁྱད་པར་ནི་རིགས་སྤྱི་ཡིན་ལ་རུས་བྱེ་བྲག་ཡིན་པར་མཁས་པ་འགས་
གསུངས་སོ། །འདིར་ཕ་མ་དང་མིང་པོ་སོགས་ཀྱིས་བསྲུངས་པའི་མཛའ་ན་མོ་དང་ལན་
གསུམ་ཞུགས་ཟིན་པ་ལ་ལན་བཞི་པར་སྤྱད་ན། སྔར་མཐུན་ཟིན་པའི་སྨྱན་བྱེད་པའི་སྦོམ་

པོར་ཟད་དོ་སྙམ་དུ་དོགས་པ་བསལ་བའི་ཕྱིར་ལན་བཞི་པར་སྤྱད་ན་མཛའ་ན་མོ་ཉིད་དུ་
སྨྱན་བྱེད་པའི་ལྷག་མར་འགྱུར་རོ་ཞེས་བཤད་པ་ནི། བུད་མེད་དེ་ལ་བདག་པོ་ཁྱོ་ཉིད་མ་
ཡིན་པས་ཉེས་སྤྱོད་ལན་གྲངས་བཞི་པ་མན་ཆད་གཅིག་གམ་གཉིས་སམ་གསུམ་དུ་
ཞུགས་པར་གྱུར་ཀྱང་མི་མཐུན་པ་ཉིད་དོ་ཞེས་གོང་དུ་སྦྱར་རོ། །དེས་ན་ལན་གསུམ་དུ་
ཞུགས་ཟིན་པ་ལ་བཞི་པར་སྤྱད་ན་ལྷག་མའོ། །བཞི་པར་ཞུགས་ན་མཐུན་པ་ཉིད་དོ་ཞེས་
ཤུགས་ཀྱིས་བསྟན་ཏེ། ལན་བཞི་པར་ཞུགས་པ་ལྔ་པར་སྤྱད་ན་མཐུན་པའི་སྨྱན་བྱེད་པའི་
སྦོམ་པོར་ཟད་དོ། །རིན་ཆས་ཉོས་པ་ལ་སོགས་པའི་བདག་པོ་ཡིན་ན་མ་ཞུགས་ཀྱང་
མཐུན་པའོ། །ཆུང་མ་ལ་བདུན་དུ་ལུང་རྣམ་འབྱེད་ལས་གསུངས་ཏེ། དེ་ཡང་དམ་པ་
གསུམ་དང་དམན་པ་བཞིའོ། །དམ་པ་གསུམ་ལས་ཆུ་ཚིག་གིས་བྱིན་པ་ནི། དགེ་སློང་
ཕའི་རྣམ་འབྱེད་ལས། ཕ་མ་དག་གིས་སྐྱེས་པ་ལ་འདི་ཁྱོད་ཀྱི་ཆུང་མ་བྱོས་ཤིག་ཅེས་ཆུ་
ཚིག་གིས་བྱིན་ཅིང་དེའི་ཆུང་མར་གྱུར་པའོ། །ཞེས་དང་། ལུང་རྣམ་འབྱེད་འགྲེལ་པ་ལས།
སྔར་ཆུ་བྱིན་ནས་དེའི་རྗེས་སུ་བུ་མོ་ཡང་བྱིན་པའོ། །ཞེས་དང༌། མའི་རྣམ་འབྱེད་ལས།
སྐྱོར་ཆུ་བྱིན་ཅིང་ཞེས་བཤད་དེ། བྲམ་ཟེར་དམ་ཚིག་གི་ཆུ་འཁྱོར་བའི་ནང་ནས་བྱིན་ཞིང་
འཐུང་དུ་བཅུག་ནས། བྲམ་ཟེའི་རིལ་བ་སྤྱི་བླུགས་ཀྱི་ཆུའི་རྒྱུན་གྱིས་དེ་གཉིས་ལ་བསྐོར་
ཞིང་བྲམ་ཟེས་ཆོ་ག་བྱས་པ་སྟེ། ཚེ་དེ་ལ་བྱེ་བྲལ་བྱས་ན་རིགས་ལད་པར་བྱེད་ཅིང་། ཤི་
བ་ན་ཡང་རོ་བསྲེགས་པ་ན་བྲམ་ཟེས་དེ་བ་ན་ག་ཚ་(ལྟར་སྐྱེ་བར་གྱུར་ཅིག་མཆན་》ཞེས་བརྗོད་པ་
བཞིན་ནོ། །རིན་ཆས་ཉོས་པ་ནི་བུ་མོའི་ཕ་མ་ལ་རིན་ཆས་ཀྱིས་ཉོས་པའོ། །བཙན་ཕྲོག་
ཏུ་ཐོབ་པ་ནི་རྒྱལ་པོ་དང་རང་གི་ཐོབ་མཐོ་བ་ལ་བརྟེན་ནས་ཕྲོགས་པའོ། །དམན་པ་བཞི་
ལས་དང་སམ་འདུས་པ་ནི། བུད་མེད་ཀྱིས་ཡིད་གཅུགས་པའི་སེམས་ཀྱིས་སྐྱེས་པའི་
གན་དུ་འོངས་ནས་ཁྱོད་ཀྱིས་བདག་གི་ཁྱིམ་བདག་མཛོད་ཅིག་དང་བདག་གིས་ཁྱོད་ཀྱི་
བཙུན་མོ་བགྱིའོ་ཟེར་ནས་ལྷན་དུ་འདུམ་པའོ། །གོས་ཟས་ཀྱི་འཚོ་བ་ནི། སྐྱེས་པ་ལ་ཁྱོད་
ཀྱིས་བདག་ལ་གོས་དང་ཟས་ཀྱི་མཐུན་རྐྱེན་སྦྱོར་དང་ངས་ཁྱོད་ཀྱི་ཆུང་མ་བྱེད་ཟེར་ནས་

ལྷན་དུ་འདུམ་པའོ། །ཁ་དུམ་པ་ནི། ཁྱེད་ཀྱི་ནོར་དང་ང་ཡི་ནོར་གཉིས་ཀྱིས་སྲོག་མཉམ་
དུ་འཚོ་བར་བྱ་ཞེས་ལྷན་དུ་ཞུགས་པའོ། །ཐང་འགའ་འཕྲད་པ་ནི། གླས་ཤིང་ཐང་འགའ་
ཕྲད་པར་གྱུར་ནས་གཞན་གྱིས་སྤྱོད་པ་སྲུང་བ་སྟེ། ལུང་རྣམ་འབྱེད་ལས། བུད་མེད་དམ་
གཞོན་ནུ་མ་གང་སྐྱེས་པས་དེང་བདག་འདི་དང་ལྷན་ཅིག་དགའ་མགུར་སྤྱད་པར་བྱའོ་
སྙམ་ནས་དེའི་དུས་སུ་གླས་ཤིང་ཡུད་ཙམ་ཕྲད་པར་གྱུར་ནས་དེས་འདི་ལ་གཞན་དག་
འདོད་པ་དག་གི་ཕྱིར་སྤྱོད་པར་མ་གྱུར་ཅིག་ཅེས་བསྲུངས་པ། ཤིན་ཏུ་བསྲུངས་པ། སྦས་
པ། ཤིན་ཏུ་སྦས་པ། དེ་ནི་ཐང་འགའ་ཕྲད་པ་ཞེས་བྱའོ། །ཞེས་སོ། །སྨད་འཚོང་མ་ཐང་
འགའ་འཕྲད་པ་ནི་ཐང་འགའ་འཕྲད་པ་ཙམ་ཡིན་ཡང་བསྲུངས་པ་མེད་པས་ཐང་འགའ་
ཕྲད་པའི་ཆུང་མ་མ་ཡིན་ནོ། །དེ་ལྟར་ཆུང་མ་བདུན་ཡོད་པ་ལས་སོ་སོར་ཕྱེ་སླ་བ་དང་
སམ་འདུས་པ་ལ་སོགས་པ་དམན་པ་བཞིའི་དབང་དུ་བྱས་པའི་སྐྱེས་པ་དང་བུད་མེད་དེ་
གཉིས་དང༌། ལན་གྲངས་ཀྱིས་མཐུན་པ་རྣམས་ནི་ཚིག་རྩུབ་མོར་སྨྲ་བ་ལ་སོགས་པས་
འཐབ་ཚིགས་དང་པོ་འཐབ་པ་ཙམ་ཉིད་ན་སྤྱད་པ་ལ་མངོན་པར་ཕྱོགས་པ་དང་བྲལ་ཞིང་
མཐུན་པ་ལས་ཉམས་པ་ཉིད་དོ། །མ་འཐབས་ཀྱང་ཕྲ་མ་སོགས་ཀྱིས་མཛའ་གཅུགས་
ཉམས་ནའང་དེ་བཞིན་ནོ། །དེ་དག་གི་སྨྱན་བྱེད་ན་དངོས་གཞིའོ། །སོ་སོར་ཕྱེ་དཀའ་བ་
ཆུ་ཚིག་གིས་བྱིན་པ་ལ་སོགས་པ་ཆུང་མ་དམ་པ་གསུམ་གྱི་དབང་དུ་བྱས་པ་ནི། གལ་ཏེ་
བུད་མེད་དེ་ཆུ་ཚིག་གིས་བྱིན་པ་ལ་སོགས་པས་སྐྱེས་པ་ལ་དབང་བ་དང་སྐྱེས་པ་ལ་རག་
ལས་པ་ལས་སྐྱེས་པས་འདི་ནི་ཁོ་བོའི་ཆུང་མ་མ་ཡིན་ནོ་ཞེས་ལམ་པོ་ཆེ་ལ་སོགས་པར་
ཆུང་མ་མ་ཡིན་པར་བསྒྲགས་པ་ཉིད་ཀྱང་ངོ་སྟེ་བསྒྲགས་པ་ན་སྤྱད་པ་ལ་མངོན་པར་
ཕྱོགས་པ་དང་བྲལ་ཞིང་མཐུན་པ་ལས་ཉམས་པ་ཉིད་དོ་ཞེས་པའོ། །ཀྱང་སྒྲས་དྲིལ་
བསྒྲགས་ན་མཐུན་པ་ཉམས་པ་ལྟ་ཅི་སྨོས་སོ་ཞེས་བསྟན་ཏོ། །འཐབ་ཚིགས་དེ་གཉིས་
བྱས་པའི་སྡུམ་བྱེད་ཅིང་མཐུན་པར་གྱུར་ན་ལྷག་མ་ཡིན་པར་ལུང་རྣམ་འབྱེད་ལས་
གསུངས་སོ། །འོ་ན་ལུང་འདུལ་བྱེད་དང་མེ་ཏོག་ཕྲེང་རྒྱུད་ལས་འཐབ་ཚིགས་དྲུག་པ་ཆུང་

མ་མ་ཡིན་པར་བསྒྲགས་པའི་སྨན་བྱས་ན་སྦོམ་པོར་བཤད་པ་དང་འགལ་ལོ་ཞེ་ན།
འཐབ་ཚིགས་དྲུག་པ་ཆུང་མ་མ་ཡིན་པར་བསྒྲགས་པ་དང༌། བདུན་པ་དྲིལ་བསྒྲགས་པ་
གཉིས་བྱས་པའི་སྡུམ་བྱས་པ་ལ་དངོས་གཞི་ལྷག་མ་རེ་རེ་དང་སྦྱོར་ལྟུང་སྦོམ་པོ་རེ་རེ་
ཡོད་པར་ལུང་རྣམ་འབྱེད་ལས་གསུངས་པས་འདུལ་བྱེད་དང་ཕྲེང་རྒྱུད་ལས་སྦྱོར་ལྟུང་ལ་
དགོངས་ནས་གསུངས་པའམ། ཡང་ན་སྐྱེས་པ་དང་བུད་མེད་སོ་སོར་ཕྱེ་དཀའ་བའི་
རིགས་ལ་ཆུང་མ་མ་ཡིན་པར་བསྒྲགས་ཀྱང་འཕྲད་པ་ལ་ཕྱོགས་པའི་གཅུགས་པ་མ་
ཉམས་པ་ཞིག་ཀྱང་ཡོད་སྲིད་ཅིང་དེ་བསྡུམས་ན་སྦོམ་པོ་འབྱུང་བ་ལ་དགོངས་ནས་དེ་
ལྟར་གསུངས་སམ་དཔྱད་པར་བྱའོ། །ཆུང་མ་བདུན་པོ་ཐམས་ཅད་ལ་འཐབ་ཚིགས་
བདུན་བདུན་ཡོད་པས་དེ་དག་གི་སྐབས་སུ་སྤྲད་པ་ལ་ཅིར་འགྱུར་ཞེ་ན། ཁྱོ་ཤུག་གཉིས་
འཐབ་པ་ཉིད་ཀྱི་མོད་ལ་སྟེ་ད་ལྟ་འཐབ་བཞིན་པ་ཉིད་དང་། འཐབ་ཟིན་པའི་འོག་ཏུ་
དང༌། ཁྱོ་ཤུག་གཉིས་ཀྱིས་ཤིང་དུམ་པ་གཉིས་སུ་བཅད་ནས་འདི་གཉིས་ཕན་ཚུན་འབྱོར་
བ་མེད་པ་བཞིན་དུ་འུ་བུ་ཅག་གཉིས་ཀྱང་དེ་བཞིན་ནོ་ཞེས་སྨྲས་པ་ཉིད་དང་། དཔེར་ན་
རྡེའུ་གསུམ་ཕྱོགས་དང་ཕྱོགས་མཚམས་སུ་གཏོར་བ་འདི་གསུམ་ཕན་ཚུན་འཕྲད་པ་མེད་
པ་དེ་བཞིན་དུ་འུ་བུ་ཅག་གཉིས་ཀྱང་དེ་བཞིན་ནོ་ཞེས་ཟེར་བ་ཉིད་དང་། ཕྱགས་དར་བྱེད་
པ་ལ་སོགས་པ་ཁྱིམ་གྱི་ལས་སམ་ཁྱིམ་ཐབ་ཀྱི་རྐང་པ་བཀྲུ་བ་ལ་སོགས་པའི་ཆོ་ག་
འཕྲལ་གྱི་བྱ་བ་གཏོང་བ་ཉིད་དང༌། ལམ་པོ་ཆེ་སོགས་སུ་ཆུང་མའམ་ཁྱོ་ཤུག་མུ་ཡིན་
པར་བསྒྲགས་པ་ཉིད་དང་། བདག་པོ་བཏང་བའི་ཕྱིར་ལྷ་ཁང་ལ་སོགས་པར་དང་པོར་
སྙན་གསན་ཆེད་དྲིལ་བུ་བརྡུང་ཞིང་དེ་ནས་ཁྱོ་ཤུག་མ་ཡིན་པར་བསྒྲགས་པ་ཉིད་བྱས་པ་
དག་གི་འཐབ་ཚིགས་བདུན་པོ་འདི་དག་ལས་ཇི་སྙེད་བྱས་པ་སྡུམ་ན་དེ་སྙེད་ཀྱི་ནི་ལྟུང་བ་
དག་འབྱུང་བར་འགྱུར་ཏེ། དཔེར་ན་སྲོག་དང་ལྡན་པ་ཕོ་མོ་ཉིད་དག་ཟུང་ཇི་སྙེད་སྨྱན་
བྱས་ན་ལྟུང་བ་ཡང་དེ་སྙེད་དུ་འགྱུར་བ་བཞིན་ནོ། །འཐབ་ཚིགས་བདུན་པ་དྲིལ་
བསྒྲགས་པ་ཞེས་པ་དེ་ཕྲེང་རྒྱུད་ལས། དེ་བཞིན་དྲིལ་བུ་བསྒྲགས་པའོ། །ཞེས་གསུངས་

སོ། །དེ་ཡང་ཆུང་མ་དམན་པ་བཞི་པོ་གང་རུང་གཞིར་བྱས་ནས་འབབ་ཚིགས་བདུན་བྱས་
པ་ལ་སྤྱན་ཡང་དེ་བཞིན་བྱས་ན་དགེ་འདུན་ལྷག་མ་བདུན་འབྱུང་ངོ༌། །ཆུང་མ་དམ་པ་
གསུམ་པོ་གང་རུང་གཞིར་བྱས་ནས་འཐབ་ཚིགས་བདུན་བྱས་པ་ལ་སྨན་ཡང་དེ་ལྟར་
བྱས་ན་ཉེས་བྱས་གསུམ་དང༌ སྦོམ་པོ་གཉིས་དང་ལྷག་མ་གཉིས་བཅས ཕྲད་པའ་
མཐར་ཐུག་གྲུབ་པའི་ལྟུང་བ་བདུན་འབྱུང་སྟེ། དེ་ཡང་ཆུང་མ་དེ་དབང་དུ་གྱུར་པ་དང་པོ་
གསུམ་པོ་དེའི་འཐབ་པའི་མོད་དང་དེའི་འོག་ཏུ་དང་དུམ་པ་བཅད་པ་སྟེ་འཐབ་ཚིགས་
དང་པོ་གསུམ་ལ་ནི་ཉེས་བྱས་ཀྱི་དབང་དུ་བྱས་པ་ཉིད་དོ། །རྡེའུ་གཏོར་བ་དང་ཆོ་ག་
བཏང་བ་སྟེ་ཚིགས་བར་མ་གཉིསཾ་ལ་སྦོམ་པོ་རེ་རེ་འབྱུང་བར་གོང་དུ་མི་ཉིད་ལ་མཐའི་
བྱེད་པ་པོ་ཉིད་མ་ཡིན་ཡང་ཞེས་པའི་མདོས་བསྟན་པ་དང༌། ཆུང་མ་མ་ཡིན་པར་
བསྒྲགས་པ་དང་། དྲིལ་བསྒྲགས་པ་སྟེ་ཚིགས་ཐ་མ་གཉིས་ལ་ལྷག་མ་འབྱུང་བར་གོང་དུ་
པ་གལ་ཏེ་དེ་དབང་པོ་ཆུང་མ་མ་ཡིན་པར་བསྒྲགས་པ་ཞེས་པའི་མདོས་བསྟན་པ་བཞིན་
ཡིན་ནོ། །འཐཔ་ཚིགས་དེ་རྣམས་ལ་ལྟུང་བ་ཆེ་ཆུང་རིམ་པ་གསུམ་དུ་འོང་བའི་རྒྱུ་མཚན་
ནི་གཞིའི་སེལ་བ་མཐུན་པ་ཉམས་པའི་བྱེ་བྲག་གིས་ཏེ་རྣམ་འབྱེད་འགྲེལ་པ་ལས། སྐྱེས་
པ་དང་བུད་མེད་ལ་གཅུགས་པ་གསུམ་ཡོད་པ་ལས་འཐབ་ཚིགས་དང་པོ་གསུམ་བྱས་པ་
ན་ཡིད་དུ་འོང་བ་ཙམ་རྒྱུན་ཆད་པར་ཟད་ཀྱི་གཅུགས་པ་གཞན་གཉིས་མ་ཉམས་པའི་
ཕྱིར་ཏེ། དེ་དག་གི་སྡུམ་བྱས་ན་ཉེས་བྱས་སུ་འགྱུར་རོ། །རྡེའུ་གསུམ་གཏོར་བ་དང་ཆོ་ག་
བཏང་བ་ན་ཡིད་དུ་འོང་བ་དང་བྱ་བ་གཅིག་པ་གཉིས་ཀ་རྒྱུན་ཆད་པའི་ཕྱིར་ཏེ་དེ་དག་གི་
སྡུམ་བྱས་ན་སྦོམ་པོར་འགྱུར་རོ། །ཆུང་མ་མ་ཡིན་པར་བསྒྲགས་པ་དང་། དྲིལ་བསྒྲགས་
པ་ན་ཡིད་དུ་འོང་བ་དང་། བྱ་བ་གཅིག་པ་དང་། འཕྲད་པ་ལ་མངོན་པར་ཕྱོགས་པ་དང་
གསུམ་ག་རྒྱུན་ཆད་པའི་ཕྱིར་དེ་དག་གི་སྡུམ་བྱས་ན་དངོས་གཞི་རྫོགས་པར་འགྱུར་རོ། །
ཞེས་གསུངས་སོ། །བདུན་པ་ནི། ཅིའི་ཕྱིར་འདིའམ་འདི་མི་སྤྲད་གྱོས་པོའི་གན་དུ་མི་འགྲོ།
མི་བཀྲི་ཞེས་ཟེར་བ་དག་ཀྱང་ངོ་། །ཞེས་གསུངས་ཏེ། ཅིའི་ཕྱིར་སྐྱེས་པ་འདི་མི་སྤྱད་ཁྱིམ་

མི་དབུབ་ཅེའམ་ཅིའི་ཕྱིར་བུད་མེད་འདི་མི་སྤྱོད་གནས་མི་བཙལ་ཅིའི་ཕྱིར་སྐྱེས་པ་འདི་
གྱོས་པོའི་སྟེ་ཆུང་མའི་ཕ་ཡི་གན་དུ་ཕར་ལ་མི་འགྲོ། ཅིའི་ཕྱིར་བུད་མེད་འདི་ཁྱོ་གའི་ཕ་
རྒན་གྱི་གན་དུ་ཚུར་ལ་མི་བཀྲི་ཞེས་ཟེར་བ་དག་ཀྱང་ངོ་སྟེ་ཉེས་བྱས་ཀྱི་དབང་དུ་བྱས་པ་
ཉིད་དོ་ཞེས་སྔ་མར་སྦྱར་རོ། །སྨྱན་བྱེད་པའི་དགེ་འདུན་ལྷག་མ་རྣམ་པར་འབྱེད་པའོ། །
གཉིས་པ་ཞུ་བའི་སྐབས་ནས་འབྱུང་བ་ལ་གཉིས། ལྟུང་བ་རྣམ་གཞག་དང་། བསླབ་
འགལ་གྱི་ཉེས་བྱས་སོ། །དང་པོ་ནི། མངལ་ན་གནས་པ་དང་མེད་པ་དང་ངེས་པ་དང་མི་
བསྟེན་པ་དང་། ཉོས་པ་དང་མཐུན་པ་དང་བདག་གི་སྨྱན་བྱེད་པ་ནི་སྦོམ་པོའོ། །སྐད་
སྦྱར་བ་ཉིད་ན་སྟོན་ནའོ། །འཐབ་ཀྲོལ་གྱིས་འཕྲོག་ཏུ་འཇུག་ནའོ། །ཆུང་མའམ་བུད་
མེད་ཆེ་གེ་མོ་ཞིག་ཉོས་ཤིག་ཅེས་ཟེར་ནའོ། །ཞེས་གསུངས་ཏེ། སྦྲུམ་མ་གཉིས་ཀྱི་མངལ་
ནུ་གནས་པའི་སེམས་ཅན་ཕོ་དང་མོ་ཡིན་ན་ཁྱོ་ཤུག་ཏུ་བསྡུས་ཤིག་ཅེས་བདག་པོ་དག་ལ་
སྨན་བྱེད་པ་དང་། མངལ་ན་མེད་པ་ད་གཟོད་བུ་དང་བུ་མོ་འབྱུང་བར་འགྱུར་ན་ཁྱོ་ཤུག་
ཏུ་བསྡུས་ཤིག་ཅེས་བདག་པོ་ལ་སྨན་བྱེད་པ་དང་། དགེ་སློང་མ་ལྟ་བུ་འཁྲིག་པ་སྤང་བར་
ངེས་པ་སྨན་བྱེད་པ་དང་། ཕོ་མོའི་དབང་པོ་མཚན་ཉིད་པ་མེད་པས་འཁྲིག་པ་མི་བསྟེན་
པ་ཟ་མ་དང་མ་ནིང་གི་སྨྱན་བྱེད་པ་དང༌། བུད་མེད་རིན་གྱིས་ཉོས་ཟིན་པ་ལུས་མ་འཕྲད་
པའི་སྨན་བྱེད་པ་དང༌། བདག་པོ་ཉིད་མ་ཡིན་པས་མཛའ་ན་མོ་ཉིད་དུ་ལན་བཞི་ཞུགས་
པ་ལྟ་བུ་སྔར་ནས་མཐུན་ཟིན་པ་ཉིད་ཀྱི་སྨྱན་བྱེད་པ་དང༌། དགེ་སློང་བདག་རང་གི་སྨན་
བྱེད་པ་ནི་སྦོམ་པོའོ། །བདག་གི་སྨྱན་བྱེད་པ་ལ་ལྷག་མ་མི་བསྐྱེད་པའི་རྒྱུ་མཚན་ནི། རང་
འགྲེལ་ལས། ཕྲིན་ཕར་སྐྱེལ་བའི་ཚིག་ལ་བདག་ཉིད་ལ་སྨན་བྱེད་པ་ལ་སྦོམ་པོའི་ཚིག་
འདིའོ། །ནོད་པ་དང་ཚུར་སྐྱེལ་བ་དག་མེད་པའི་ཕྱིར་དང་། ཕྲད་པ་ལ་ཡང་ཕམ་པར་
འགྱུར་གྱི་ལྷག་མ་མེད་པའི་ཕྱིར་ཞེས་གསུངས་སོ། །གཞན་ཡང་སྤྲད་བྱ་བདག་ལས་
གཞན་པ་ཞིག་དགོས་པ་གང་ཞིག དེ་ཡང་མ་ཚང་བའི་ཕྱིར་རོ། །ཟ་མ་དང་མ་ནིང་གི་ཁ་
དང་བཤང་ལམ་དུ་བགྲོད་པའི་ཆེད་དུ་སྨན་བྱེད་ན་དངོས་གཞིར་འགྱུར་བར་ཡང་གཞུང་

འགའ་ལས་འབྱུང་ངོ་། །སྐྱེས་པས་བུད་མེད་ལ་བརྡ་བགྱིས་ནས་སྐད་སྦྱར་བ་ཉིད་ན་དེས་
དེ་མ་མཐོང་ནས་བུད་མེད་ཅིག་མཐོང་ངམ་ཞེས་དགེ་སློང་ལ་འདྲི་བ་ལ་སྤྱད་པར་བྱ་བའི་
ཕྱིར་དེ་ག་གེ་མོ་ཞིག་ན་འདུག་གོ་ཞེས་སྟོན་ན་སྦོམ་པོའོ། །སྐྱེས་པ་ཞིག་གིས་སྐྱེས་པ་ཞིག་
ལ་ཁྱོད་ཀྱིས་ཁྱིམ་ཐབ་དེར་འཐབ་ཀྲོལ་གྱིས་ཤིག་དང་ཁོ་བོས་བུ་མོ་དབྲོག་གོ་ཟེར་བའི་
ཕྲིན་དགེ་སློང་གིས་བསྐྱལ་ཏེ་འཐབ་ཀྲོལ་གྱིས་བུ་མོ་འཕྲོག་ཏུ་འཇུག་ན་སྦོམ་པོའོ། །དེ་
ཡང་ཤེར་འབྱུང་གི་འགྲེལ་པ་ལས། དགེ་སློང་གིས་ཁྱིམ་ཐབ་འཐབ་མོ་ལྐུགས་ཤིང་མིག་
བླངས་པའི་བར་དུ་ཆུང་མ་གཞན་དང་ཉལ་པོ་བྱེད་དུ་བཅུག་ན་ཡང་སྦོམ་པོར་འགྱུར་བའོ་
ཞེས་གསུངས་སོ། །སྨྱན་བྱེད་འདོད་ཀྱིས་ཆུང་མ་འདི་ཉོས་ཤིག་ཅེའམ་བུད་མེད་ཆེ་གེ་མོ་
ཞིག་ཉོས་ཤིག་ཅེས་མིང་ནས་སྨོས་ཏེ་བྱེ་བྲག་ལ་བརྟེན་ནས་ཟེར་ན་སྦོམ་པོའོ། །དེ་ལྟར་
ཞུ་འགྲེལ་ལས། བུད་མེད་ཆེ་གེ་མོ་ཞིག་ཉོས་ཤིག་ཅེས་བྱ་བ་ལ་སྦོམ་པོར་གསུངས་པ་ནི་
སྤྲད་པར་བྱ་བའི་ཆེད་དུའོ། །ཞེས་གསུངས་སོ། །དེ་ལྟར་མདོ་གསུམ་གྱི་སྐབས་སུ་ལྷག་
མ་མི་བསྐྱེད་པ་ནི་ཕྲིན་གསུམ་མ་ཚང་བའི་ཕྱིར་རོ། །གཉིས་པ་ནི། བུད་མེད་ཅེས་ཟེར་ན་
ཉེས་བྱས་སོ། །རྙེད་མོད་ཅེས་པ་ཡང་ངོ་། །ཞེས་གསུངས་ཏེ། སྨན་བྱེད་འདོད་ཀྱི་ཀུན་
སློང་མེད་པར་བུད་མེདུ་ཉོས་ཤིག་ཅེས་སྤྱིར་ཟེར་ན་ཉེས་བྱས་སོ། །དེ་ལྟར་ཞུ་འགྲེལ་
ལས། བུད་མེད་ཉོས་ཤིག་ཅེས་བྱ་བ་ལ་ཉེས་བྱས་སུ་གསུངས་པ་ནི་སྤྱད་པར་བྱ་བའི་
བསམ་པ་མེད་པ་ཡིན་པར་ཤེས་པར་བྱ་སྟེ་ཞེས་གསུངས་སོ། །སྐྱེས་པ་དང་བུད་མེད་བརྡ་
བྱས་པ་ན་དགེ་སློང་དེར་འོངས་ནས་སྨྱན་བྱེད་འདོད་ཀྱི་ཀུན་སློང་མེད་པར་རྙེད་མོད་དམ་
རྙེད་དམ་ཅེས་བརྗོད་པ་ན་ཡང་ངོ་སྟེ་ཉེས་བྱས་སོ། །སྨྱན་བྱེད་འདོད་ཀྱི་ཀུན་སློང་དང་
བཅས་པས་དེ་སྐད་སྨྲ་ན་སྦོམ་པོའོ། །སྨྱན་བྱེད་པ་ཞུ་བའི་སྐབས་སོ། །གསུམ་པ་འདུལ་
བྱེད་ཀྱི་སྐབས་ནས་འབྱུང་བ་ལ་གཉིས། ལྟུང་བ་རྣམ་གཞག་དང༌། གླེང་གཞིའི་ཁོལ་བྱུང་
གི་བསླབ་བྱའོ། །དང་པོ་ནི། བྱིན་པ་ལ་དོར་བྱས་པ་སྤྲད་པས་ནི་སྦོམ་པོའོ། །ཆོས་ཀྱི་
ཕུང་པོ་སྔོན་དུ་བཏང་སྟེ་བོས་པས་སོ། །དོན་གཞན་དང་ལྡན་པས་ཀྱང་ངོ་། །ཞེས་

གསུངས་ཏེ། ཕ་མས་བུ་མོ་སྔར་བྱིན་ཟིན་པ་ལ་ཕྱིས་དོར་བྱས་པ་སྟེ་གཡོ་བྱས་ནས་མ་
བྱིན་པ་དེ་དགེ་སློང་གིས་ཕྲིན་བྱས་ཏེ་སྤྲད་པས་འཕྲད་ན་ནི་སྦོམ་པོའོ། །ཕོ་མོ་གཉིས་སྤྱོད་
འདོད་ཀྱིས་དགེ་འདུན་ལ་མཆོད་སྟོན་གསོལ་བ་ལ་སོགས་པ་ཆོས་ཀྱི་ཕུང་པོ་བསོད་
ནམས་ཀྱི་རྒྱུ་མཚན་སྔོན་དུ་བཏང་སྟེ་དགེ་སློང་གིས་བུད་མེད་ཀྱི་གན་དུ་ཁྱིམ་བདག་བོས་
པས་སོ་སྟེ་བོས་པས་འཕྲད་ན་སྦོམ་པོའོ། །འདི་ནི་སྔོན་དགེ་སློང་ཞིག་ལ་བུད་མེད་ཅིག་
གིས་ཁྱིམ་བདག་འདི་ཞེས་བགྱི་བ་ལ། ཚུར་བྱོན་ཞེས་ཕྲིན་བགྱི་བར་ནུས་སམ་ཞེས་སྨྲས་
པ་ལ། དགེ་འདུན་ལ་བཤོས་སྦྱར་ན་ནུས་སོ་ཞེས་སྨྲས། བུད་མེད་དེས་རྒྱུ་བྱིན་ནས་དགེ་
སློང་དེས་བཤོས་སྦྱར་ཏེ་ཁྱིམ་བདག་དེ་བོས་པས་དེ་གཉིས་ཕྲད་པ་ལས་འདི་བཅས་སོ། །
སྤྱོད་འདོད་ཀྱིས་འདི་ནི་ཁྱོད་ཀྱི་ཁྱིམ་མོ། །འདི་ནི་ཁྱོད་ཀྱི་མི་སྟེ། དོན་ཐམས་ཅད་བསྐྱང་
བར་བྱ་དགོས་ཀྱི་ཚུར་ཤོག་ཅིག་ཅེས་པ་ལ་སོགས་ཆོས་ཀྱི་ཕུང་པོ་ལས་དོན་གཞན་དང་
ལྡན་པས་ཀྱང་ངོ་སྟེ་བོས་པས་འཕྲད་ན་སྦོམ་པོའོ། །དེ་ལྟར་མདོ་གསུམ་གྱི་སྐབས་སུ་
སྦོམ་པོ་ལས་ལྷག་མ་མི་འབྱུང་བ་ནི་ཕྲིན་གསུམ་མི་ཚང་བའི་ཕྱིར་རོ། །འོན་ཀྱང་མཐུན་པ་
ཉམས་པ་སྨན་བྱེད་པའི་ཆེད་དུ་ཆོས་ཀྱི་ཕུང་པོ་སྔོན་དུ་བཏང་བ་ལ་སོགས་པས་དེ་གཉིས་
ཕྲད་པར་བྱས་ན་ནི་ལྷག་མར་འགྱུར་རོ། །གཉིས་པ་ནི། གཞན་ཞེས་བྱ་བས་སྐྱོན་ཆགས་
པ་མེད་པར་སེམས་ཅན་ལ་བསྣུན་པ་ཡང་མ་འཕངས་པ་ཉིད་མ་ཡིན་ནོ། །ཞེས་གསུངས་
ཏེ། བརྡེག་པའི་སྐབས་ལས། ཀ་བ་ལ་བསྣུན་པར་མི་བྱའོ། །གཞན་ལ་ཡང་མི་བྱའོ། །་
བསྣུན་ན་ཉེས་བྱས་སུ་འགྱུར་ཞེས་པའི་གཞན་ཞེས་བྱ་བས་ཞེ་སྡང་དང་རྒོད་བག་གི་
བསམ་པ་དང་སྨྱན་བྱེད་པར་འདོད་པའི་སྐྱོན་ཆགས་པ་མེད་པར་དགེ་སློང་གིས་ཁྱིམ་
བདག་ལ་ཁུ་ཚུར་བསྣུན་པ་ལྟ་བུ་སེམས་ཅན་ལ་བསྣུན་པ་ཡང་ཉེས་བྱས་སུ་འགྱུར་བར་
མ་འཕངས་པ་ཉིད་མ་ཡིན་ཏེ་ཉེས་བྱས་སུ་འགྱུར་བར་འཕངས་པ་ཡིན་ནོ། །འདི་ནི་ཁྱིམ་
བདག་གིས་བུད་མེད་ལ་སྨྲས་པ་ཁོ་བོ་ལ་སྐབས་ཕྱེས་ཤིག དེས་སྨྲས་པ་ཁོ་མོ་མི་ཁོམ་མོ། །
སྨྲས་པ་དུས་གང་གི་ཚེ་ཁོམ་པར་འགྱུར་བ་ཁོ་བོས་ཇི་ལྟར་ཤེས་པར་བྱ། སྨྲས་པ་ཁོ་མོའི་

ཁྱིམ་ན་དགེ་སློང་ཁྱིམ་དུ་ཉེ་བར་འགྲོ་བ་ཡོད་དེ་དེས་ཁྱོད་ཀྱི་རྒྱབ་ཏུ་ཁུ་ཚུར་སྣུན་པར་བྱེད་
པ་ནའོ། །དེ་ནས་དགེ་སློང་ཁྱིམ་དེར་ཞུགས་པ་ན་དེ་ལ་བུད་མེད་དེས་སྨྲས་པ། འཕགས་
པ་ཁྱིམ་བདག་ཆེ་གེ་མོའི་རྒྱབ་ཏུ་ཁུ་ཚུར་བསྣུན་ནུས་སམ། དེས་ནུས་སོ་ཞེས་སྨྲས་ཏེ་དེ་
སོང་ནས་ཁྱིམ་བདག་དེའི་རྒྱབ་ཏུ་ཁུ་ཚུར་བསྣུན་པ་དང་། དེས་སྨྲས་པ་བཙུན་པ་ལེགས་
སོ་ལེགས་སོ་དོན་གྲུབ་བོ། །དེས་སྨྲས་པ། འདི་ཅི་ཞིག་ཡིན། སྨྲས་པ། བརྡའོ། །དེ་ནས་
དགེ་སློང་དེ་འགྱོད་པ་ལས་བཅས་སོ། །སྨན་བྱེད་པའི་ལྷག་མ་དེ་རང་གི་སྲིང་མོ་སོལ་།ས་
ཁྱིམ་གྱི་གཟའ་མི་རྣམས་ཀྱི་ཁ་འཛིན་བྱེད་པར་རློམ་པའི་དགེ་སློང་རྣམས་ལ་འབྱུང་ཉེ་
བས་རང་གིས་ལས་དེ་མི་བྱ་ཞིང་། རང་གི་ཉེ་དུ་སོགས་གཞན་གྱིས་དེའི་བྱ་བ་རང་ལ་
དྲིས་ནའང་ཁོ་བོ་ལ་འདི་འདྲི་བར་མི་འོས་ཞེས་བཟློག་པར་བྱ་སྟེ། དཔེར་ན་སྔོན་བྲམ་
ཟེའི་བུ་མོ་ཞིག་གིས་ཁོ་མོའི་བུ་མོ་སུ་ལ་བརྩལ་བར་བགྱི་ཞེས་འཕགས་པ་ཀ་ཏྱཱའི་བུ་ཆེན་
པོ་ལ་དྲིས་པ་ན་བྲམ་ཟེ་མོ་ཆ་མ་ཡིན་པ་ཞིག་དྲིས་ཏེ་དེ་ནི་རབ་ཏུ་བྱུང་བ་ལ་འཚམ་པ་མ་
ཡིན་ནོ་ཞེས་གསུངས་པར་ལུང་ཕྲན་ཚེགས་ལས་བཤད་པ་ལྟར་རོ། །གཞན་ཡང་དགེ་
སློང་མོ་པ་དང་རྩིས་པ་སོགས་ཀྱིས་གཉེན་སྒྲིག་པའི་བྱ་བ་ལ་མོ་འདེབས་པ་དང་རྩིས་བྱེད་
པ་སོགས་ཀྱང་མི་རུང་ངོ༌། །སྨྱན་བྱེད་པ་འདུལ་བྱེད་དག་གོ །སྨྱན་བྱེད་པའི་དགེ་འདུན་
ལྷག་མ་རྫོགས་སོ།། །།
གཉིས་པ་ཕྱི་ལོངས་སྤྱོད་ལ་ཆགས་པའི་ལྷག་མ་འཆད་པ་ལ་གཉིས། རྣམ་འབྱེད་ཀྱི་
སྐབས་དང༌། ཞུ་བའི་སྐབས་སོ། །དང་པོ་རྣམ་འབྱེད་ཀྱི་སྐབས་ནས་འབྱུང་བ་ལ། ཡན་
ལག་ཐུན་མོང་པ་ཁང་པ་ལ་མཚོན་པ་དང་། ཁང་ཆེན་བྱེ་བྲག་ཏུ་བཤད་པའོ། །དང་པོ་ལ་
གསུམ། ལྟུང་བ་རྣམ་གཞག་དང༌། བསླབ་བྱ་དང་། ལྟུང་མེད་དོ། །དང་པོ་ལ་གཉིས།
ཐུན་མོང་གི་ཡན་ལག་ལ་དོགས་པ་གཅོད་པ་དང་། ལྟུང་བ་རྣམ་གཞག་དངོས་སོ། །དང་
པོ་ལ་བཞི་ལས། དང་པོ་གཞི་ལ་དོགས་པ་གཅོད་པ་ནི། སྤྱོད་ལམ་བཞིའི་སྣོད་མ་ཡིན་པ་
ཉིད་ལ་ནི་ཉེས་པ་མེད་དོ། །ཞེས་གསུངས་ཏེ། འདུག་འགྲེང་ཉལ་འཆག་གི་སྤྱོད་ལམ་

བཞིའི་སྣོད་མ་ཡིན་པ་སྟེ་རྒྱུར་དཀྱིལ་དྲུང་བཅས་ཏེ་འདུག་མི་ནུས་པ་དང༌། ལུས་མ་
བཏུད་པར་འགྲེང་མི་ནུས་པ་དང་། རྐང་པ་བརྐྱང་པ་ལ་སོགས་པས་ཉལ་མི་རུང་བ་དང་།
གོམ་པ་གསུམ་འདོར་བའི་སྒོ་ནས་འཆག་མི་རུང་བ་ཉིད་བརྩིགས་པ་ལ་ནི་ཁང་པ་ཁང་
ཆེན་བརྩིགས་པའི་ཉེས་པ་མེད་དོ། །གཉིས་པ་སྦྱོར་བ་བྱེད་པ་པོ་ལ་དོགས་པ་གཅོད་པ་ནི།
བསྐོས་པ་ཉིད་དང་མ་བསྐོས་པ་ཉིད་དག་ནི་གཙོ་བོ་ཉིད་མ་ཡིན་ནོ། །བསྐོས་པ་ནི་རང་
ཉིད་དང་འདྲའོ། །ཇི་སྐད་བསྒོ་བ་བཞིན་དུ་མི་བྱེད་པ་ལུས་དང་ངག་གིས་ནོད་ནའོ། །
ཞེས་གསུངས་ཏེ། གཞན་གྱི་ཆེད་དུ་དགེ་སློང་གིས་ཁང་པ་ཁང་ཆེན་བརྩིག་ན་གཞན་དེས་
བསྐོས་པ་ཉིད་དང་མ་བསྐོས་པ་གང་རུང་ཉིད་དག་ནི་ཡན་ལག་གི་གཙོ་བོ་ངེས་གཟུང་
ཉིད་མ་ཡིན་ཏེ་གཞན་དེས་བསྐོས་རུང་མ་བསྐོས་རུང་རྩིག་པ་པོའི་དགེ་སློང་ལ་ལྷག་མར་
འགྱུར་བ་ཡིན་ནོ། །དགེ་སློང་གིས་གཞན་ལ་བསྐོས་ཏེ་ཁང་པ་ཁང་ཆེན་བརྩིགས་པ་ནི་
རང་ཉིད་ཀྱིས་བརྩིགས་པ་དང་འདྲའོ། །དེའི་ཕྱིར་བསྒོ་བའི་དགེ་སློང་ལ་ལྷག་མར་འགྱུར་
བ་ཡིན་ནོ། །ཐམས་ཅད་དུ་འདྲའམ་ཞེ་ན། ཉེས་པ་མེད་པའི་ས་གཞིར་རྩིགས་ཤིག་ལ་
སོགས་པ་ཇི་སྐད་བསྒོ་བ་བཞིན་དུ་རྩིག་པ་པོས་མི་བྱེད་པ་ལ་ནི་མི་འདྲ་སྟེ་བསམ་པ་མི་
རྫོགས་པའི་ཕྱིར་རོ། །འོན་ཀྱང་སྒོ་བ་པོས་ལུས་ཀྱིས་སོ་ཕག་སྦྱིན་པ་དང་། ངག་གིས་
ལེགས་པར་བྱས་སོ་ཞེས་བརྗོད་པས་ལུས་དང་ངག་གིས་དང་དུ་ལེན་ཞིང་ནོད་ན་རང་
ཉིད་ཀྱིས་བརྩིགས་པ་དང་འདྲ་སྟེ་ལྷག་མ་སྐྱེད་པའོ། །ཡིད་ཀྱིས་ནོད་ཀྱང་ལྷག་མར་མི་
འགྱུར་བར་རང་འགྲེལ་ལས་གསུངས་སོ། །གསུམ་པ་དེས་བྱས་པའི་སྦྱོར་བ་ལ་དོགས་པ་
གཅོད་པ་ནི། བྱས་པ་ནི་གཅིག་པ་ཉིད་དོ། །ཞེས་གསུངས་ཏེ། ཁང་པ་ཁང་ཆེན་རྩིག་པའི་
སྦྱོར་བ་སྔ་ཕྱིར་བྱས་པ་ལ་བར་དུ་དུས་ཡུན་རིང་ཐུང་གང་གིས་ཆོད་ཀྱང་སྔ་ཕྱིའི་སྦྱོར་བའི་
ལྟུང་བ་ནི་གཅིག་པ་ཉིད་དོ། །སྔར་གྱི་འཕྲོ་ཕྱིས་མི་བྱ་བའི་བསམ་པས་བཏང་ནས་སླར་
ཡང་འཕྲོ་དེ་བྱེད་ན་བར་དུ་འདུན་པ་བཏང་བས་ན་སྔ་ཕྱི་དག་ལྟུང་བ་ཐ་དད་པའི་བྱེད་པ་
པོ་ཡིན་ནོ། །བཞི་པ་རྒྱུའི་ཡན་ལག་ལ་དོགས་པ་གཅོད་པ་ནི། ཡན་ལག་རྣམས་ནི་བྱེད་

པ་པོ་ཐ་དད་པ་ཉིད་མ་ཡིན་ནོ། །ཞེས་གསུངས་ཏེ། འོ་ན་གཞི་མི་རུང་བ་ལ་སོགས་པའི་
ཡན་ལག་དུ་མ་ཡོད་པ་དེ་དག་ལྟུང་བ་ཐ་དད་པའི་བྱེད་པ་པོ་ཡིན་ནམ་ཞེ་ན། གཞི་མི་རུང་
བ་དང་བརྩམ་དུ་མི་རུང་བ་ལ་སོགས་པའི་ཡན་ལག་དུ་མ་ཡོད་པ་རྣམས་ནི་ལྷག་མ་
གཅིག་སྐྱེད་པར་བྱེད་པའི་ཡན་ལག་ཡིན་གྱི་ལྷག་མ་ཐ་དད་སྐྱེད་པའི་བྱེད་པ་པོ་ཐ་དད་པ་
ཉིད་མ་ཡིན་ལ་ལྷག་མ་གང་གི་སྦྱོར་བའི་སྦོམ་པོ་སྐྱེད་པའི་བྱེད་པ་པོ་ཐ་དད་པ་ཉིད་ཀྱང་
མུ་ཡིན་ནོ། །མདོ་ཚིག་དེ་གཉིས་སྡེ་ལྔ་གཞན་རྣམས་ལ་ཡང་སྦྱར་རོ། །གཉིས་པ་ལྟུང་བ་
རྣམ་གཞག་དངོས་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་དགེ་སློང་རབ་ཏུ་
མང་པོས་ཉོན་མོངས་པ་འདོད་པ་ཆེན་པོས་ཀུན་ནས་བསླངས་ཏེ་ཉེས་པ་ས་གཞི་མ་དག་
པར་མི་རིགས་པའི་ཁང་པ་ཚད་ལས་འདས་པ་བརྩིགས་པ་ལས་ལྷག་མ་འདི་བཅས་སོ། །
གཉིས་པ་དགག་བྱ་ནི། འདོད་པ་ཆེ་བ་དང་། སྲོག་ཆགས་ལ་གནོད་པ་དང་། རྩོད་པ་
རྒྱས་པ་དང༌། དོན་དང་བྱ་བ་མང་བའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་
ས་གཞི་མ་དག་པར་ས་གཞི་དང་ཡོ་བྱད་བཙལ་བས་འདུ་ཤེས་མ་འཁྲུལ་བར་དཀོན་
མཆོག་ལས་གཞན་པའི་ཆེད་དུ་མངོན་གྱུར་ཀྱི་བདག་པོ་གཅིག་གི་དོན་དུ་གནས་བྱེད་
འདོད་ཀྱིས་རང་ངམ་བསྐོས་པས་སྤྱོད་ལམ་བཞི་ཤོང་ཡན་ཆད་ཀྱི་ཁང་པ་གནས་ཀྱི་ངོ་
བོར་གྲུབ་པ་ཚད་ལས་ལྷག་པ་བྱེད་པ་ལ་ཞུགས་ནས་ཐོག་ཕལ་ཆེར་ཕུབ་ཟིན་པ་ལས་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་མདོར་
བསྟན་པ་ནི། བཙལ་བ་ལའོ། །དེས་རྗེས་སུ་གནང་བ་ལའོ། །རྣམ་པ་དེ་ལྟ་བུས་སོ། །
གཞི་མ་དག་པ་ལའོ། །མ་བསྟན་པ་ལའོ། །གནས་བྱེད་དུ་བཅུག་ནའོ། །མཐར་རོ། །
འོག་མ་ལ་ཡང་དེ་དག་ཉིད་དེ་མ་བཙལ་བ་ཉིད་དོ། །གཅིག་གི་དོན་དུའོ། །ཚད་ལས་
ལྷག་པའོ། །ཞེས་གསུངས་ཏེ། གཞི་གང་ལ་བྱས་ན་ཁང་པའི་དགེ་འདུན་ལྷག་མར་
འགྱུར་ཞེ་ན། ཁང་པ་བརྩིག་པའི་ས་གཞི་རང་ལས་ནོར་ཐ་དད་པའི་མིའི་འགྲོ་བ་པ་ལ་
ལྟུང་བ་འབྱིན་པ་པོ་དགེ་སློང་གིས་བསླངས་པས་བཙལ་བ་ལའོ། །དེ་ཡང་ས་གཞི་ཉོས་ཏེ་

བཙལ་ན་ས་གཞི་བཙལ་བའི་ཆ་ནས་ཉེས་པ་མི་འབྱུང་བས་བསླངས་ཏེ་བཙལ་བ་ཞིག་
དགོས་ཏེ། ལུང་རྣམ་འབྱེད་ལས། བདག་གིས་བླངས་པ་ཞེས་བྱ་བ་ནི་འདུན་པ་ལས་བྱུང་
བའི་སློང་མོས་བསླངས་པའོ་ཞེས་བསླངས་ཏེ་བཙལ་བ་ལ་བཤད་དོ། །དགེ་སློང་གིས་
གཞན་བསྐོས་ཏེ་ཁང་པ་རྩིག་ན་ནི་ཁྱོད་ཀྱིས་ས་གཞི་ཚོལ་ཞིག་ཅེས་དགེ་སློང་ལྟུང་བ་
འབྱིན་པ་པོ་དེས་ས་གཞི་བཙལ་བར་རྗེས་སུ་གནང་བ་ལ་བརྩིགས་ན་ཁང་པའི་ལྷག་མ་
སྐྱེད་པའོ། །སྒྲུབ་པར་བྱེད་པ་གང་གིས་བྱས་ན་ལྷག་མར་འགྱུར་ཞེ་ན། ཁང་པ་རྩིག་པའི་
ཡོ་བྱད་ཤིང་དང་སོ་ཕག་གླ་རྔན་ལ་སོགས་པ་དག་ཀྱང་བཙལ་བ་དང་། བཙལ་བར་དེས་
རྗེས་སུ་གནང་བ་རྣམ་པ་དེ་ལྟ་བུས་སོ། །བཙལ་བའི་ས་གཞི་གང་ཡང་རུང་བ་ལ་ལྟུང་
བར་འགྱུར་རམ་ཞེ་ན། ས་གཞི་ནི་མ་དག་པ་གསུམ་ལྡན་ལ་བརྩིགས་ན་ལྷག་མ་སྐྱེད་པའོ། །
ས་གཞི་དེ་དགེ་འདུན་ལ་མ་བསྟན་པ་ལ་བརྩིགས་ན་ལྷག་མ་སྐྱེད་པའོ། །སྦྱོར་བ་སུས་
བྱས་ན་ལྟུང་བར་འགྱུར་ཞེ་ན། གནས་རྩིག་པའི་སྦྱོར་བ་རང་གིས་བྱེད་དམ་གཞན་ལ་
བྱེད་དུ་བཅུག་ན་ལྷག་མ་སྐྱེད་པའོ། །སྒོ་མ་གཏོགས་ཕྱོགས་ཀུན་ནས་བསྐོར་ཞིང་ཐོག་
ཕལ་ཆེར་ཕུབ་ཟིན་པའི་མཐར་ལྷག་མར་འགྱུར་རོ། །གང་ལ་གཙུག་ལག་ཁང་གི་དགེ་
འདུན་ལྷག་མར་འགྱུར་ཞེ་ན། ཁང་པའི་འོག་མ་ཁང་ཆེན་ལ་ཡང་སྔར་སྤྱོད་ལམ་བཞིའི་
སྣོད་མ་ཡིན་པ་ཉིད་ལ་ནི་ཞེས་པ་ནས་མཐར་རོ་ཞེས་པ་ཡན་ཆད་ཀྱི་ཡན་ལག་དེ་དག་
སྦྱར་བར་བྱ་བ་ཉིད་དེ་འོན་ཀྱང་ས་གཞི་དང་ཡོ་བྱད་མ་བཙལ་བ་ལའང་འབྱུང་བས་
བཙལ་བ་ནི་མ་གཏོགས་པ་ཉིད་དོ། །ཁང་པའི་ལྷག་མ་ལ་ནི་མངོན་གྱུར་ཀྱི་བདག་པོ་
རབ་བྱུང་ངམ་ཁྱིམ་པ་གང་ཟག་གཅིག་གི་དོན་དུ་བྱེད་པ་ཡན་ལག་ཏུ་དགོས་པའོ། །དེ་
བཞིན་དུ་འོག་ཏུ་ཇི་སྐད་བསྟན་པའི་ཚད་ལས་ཁྲུ་ཕྱེད་ལས་ལྷག་པ་ཡན་ལག་ཏུ་དགོས་
པའོ། །ཁང་ཆེན་ལ་ནི་ཚད་ལྷག་ཡན་ལག་ཏུ་མི་དགོས་སོ། །གཉིས་པ་རྒྱས་པར་བཤད་
པ་ལ་གསུམ་ལས། དང་པོ་མ་དག་པའི་དབྱེ་བ་ནི། མི་རུང་བ་ཉིད་དང་རྩོད་པ་དང་
བཅས་པ་ཉིད་དང་བརྩམ་དུ་མི་རུང་བ་ཉིད་ནི་མ་དག་པའོ། །སྐྱེ་བ་པོ་ཕྲ་མོའི་གནས་དང་

ལྡན་པ་ཉིད་དང་། རྒྱལ་པོ་དང་ལྷའི་གནས་དང་མུ་སྟེགས་ཅན་གྱི་འདུག་གནས་ལ་
བརྟེན་པ་ཉིད་དང་། ཤིང་ལྗོན་པ་གཅད་པར་བྱ་བ་མ་ཡིན་པ་ཉིད་དང་། ཕྱི་རོལ་འདོམ་
གང་གི་མཐའི་ཉེ་འཁོར་གྱི་ནང་རོལ་ན་ཆུ་ཀླུང་ངམ། ངམ་གྲོག་གམ། ཁྲོན་པ་དང་འདོམ་
པ་ཉིད་ནི་གོ་རིམ་བཞིན་དུ་དེ་དག་ཡིན་ནོ། །ཞེས་གསུངས་ཏེ། གཞི་མ་དག་པ་ལའོ་ཞེས་
སྔར་སྨོས་ན་མ་དག་པ་གང་ཞེ་ན། གཞི་མི་རུང་བ་ཉིད་དང༌། གཞན་དང་རྩོད་པ་དང་
བཅས་པ་ཉིད་དང་། གནས་རྩིག་པ་སོགས་ལེགས་པར་བརྩམ་དུ་མི་རུང་བ་ཉིད་དང་
གསུམ་ནི་ས་གཞི་མ་དག་པའོ། །དེ་གསུམ་ལས་དང་པོ་མི་རུང་བ་ཉིད་ནི་གང་ཞེ་ན།
གནས་དེ་ཉིད་དུ་སྐྱེས་པའམ་གནས་པའི་སྐྱེ་བ་པོ་སྦྲུལ་དང་སྡིག་པ་དང་གྲོག་སྦུར་ལ་
སོགས་པ་མཁར་ལན་གྱི་ཞར་ལ་འཆི་བར་འགྱུར་བ་འབྲོས་པ་ཤིན་ཏུ་བུལ་ཆུང་བའི་སྲོག་
ཆགས་ཕྲ་མོའི་གནས་དང་ལྡན་པ་ཉིད་དང༌། མཁར་ལན་གྱི་ཞར་ལ་འཆི་མི་ནུས་པ་
གཞན་དུ་འབྲོ་ནུས་པ་ནི་བོང་ཆུང་ཡང་སྐབས་འདིའི་སྲོག་ཆགས་ཕྲ་མོ་མ་ཡིན་ནོ། །རྩོད་
པ་ད་ང་བཅས་པ་ཉིད་ནི་གང་ཞེ་ན། རྒྱ་པ་པོ་དང་འཇིཔ།་རྟེན་པའི་ལྷའི་གས་ང་༑ མྱུ་
སྟེགས་ཅན་གྱི་འདུག་གནས་ལ་སོབ།ས་པ་ལ་བརྟེན་པ་སྟེ་དེ་དག་དང་ཉེ་པར་རྒྱུ་འ པ་ཉིད་
ད་ང་། བཅད་ན་གཞན་དང་རྩོད་པ་འབྱུང་བའི་ཤིང་ལྗོན་པ་བཅུ་ད་པར་བྱ་བ་མ་ཡིན་པ་
ཉིད་དང་། སྨོས་པ་འདི་དག་གིས་མཚོན་ནས་རྩོད་པ་ཅན་པ་གཞན་དང་བསྡུས་སོ། །
བ་གནས་རྩིག་པ་ལེགས་པར་བརྩམ་དུ་མི་རུང་བ་ཉིད་གང་ཞེ་ན། རྩིག་རྨང་གི་ཕྱི་རོལ་
འདོམ་གང་གི་མཐའི་ཉེ་འཁོར་གྱི་ནང་རོལ་ན་ཆུ་ཀླུང་ངམ། ངམ་གྲོག་གམ་སྟེ་གཡཾང་ས་
དང་ཁྲོན་པ་རྣམས་ལསཾ་གང་ཡང་རུང་བ་དང་ཕྱོགས་འགའ་ནས་འདོམ་སྟེ་ཐུག་པ་ཉིད་ནི་
གོ་རིམ་བཞིན་དུ་མི་རུང་བ་དང་། རྩོད་པ་དང་བཅས་པ་དང་། བརྩམ་དུ་མི་རུང་བ་དང་
གསུམ་པོ་དེ་དག་ཡིན་ནོ། །གཉིས་པ་ཚད་ཀྱི་མཚན་ཉིད་ནི། ཚད་དང་ལྡན་པའི་ཁྲུ་ཕྱེད་
དང་དོ་ནི་བདེ་བར་གཤེགས་པའི་མཐོ་གང་སྟེ། ནང་རོལ་ནས་དེ་བཅུ་གཉིས་དང་བདུན་
གྱི་ཚད་དོ། །ཞེས་གསུངས་ཏེ། ཚད་ལས་ལྷག་པའོ་ཞེས་སྔར་སྨོས་ན་ཁང་པའི་ཚད་ནི་

གང་ཞེ་ན། རྡུལ་ཕྲ་རབ་ནས་རིམ་པས་བསྒྲེས་པའི་སོར་མོ་ཉི་ཤུ་རྩ་བཞི་ནི་ཁྲུ་གང་ཡིན་ལ།
དེ་ལྟ་བུའི་ཚད་དང་ལྡན་པའི་ཁྲུ་ཕྱེད་དང་དོ་ནི་བདེ་བར་གཤེགས་པའི་མཐོ་གང་སྟེ།
ཁང་པའི་ནང་རོལ་ནས་སྲིད་དུ་གཞལ་ན་བདེ་བར་གཤེགས་པའི་མཐོ་དེ་བཅུ་གཉིས་
སམ་ཚད་དང་ལྡན་པའི་ཁྲུ་བཅོ་བརྒྱད་དང་། ཁང་པའི་ནང་རོལ་ནས་ཞེང་དུ་བདེ་བར་
གཤེགས་པའི་མཐོ་བདུན་གྱི་ཚད་དམ་ཚད་དང་ལྡན་པའི་ཁྲུ་ཕྱེད་དང་བཅུ་གཅིག་ཉིད་དོ། །
སོར་འགྲེལ་མཛད་བྱང་མེད་པ་ཞིག་ལས། ཁང་པ་གཅིག་གི་ཚད་འདི་ལས་འདར་མི་
གནང་དུ་ཟད་ཀྱི། མིག་གྲངས་མང་དུ་བྱས་ཀྱང་ཉེས་མེད་དོ། །ཞེས་དང་། ཁང་པ་གནམ་
འཕང་གི་བརྩེག་མར་ནི་ལྔ་བརྩེག་མན་ཆད་གནང་། ཞེས་གསུངས་སོ། །གསུམ་པ་
བསྟན་པའི་མཚན་ཉིད་ནི། དགེ་འདུན་ལས་བསྟན་པ་ཐོབ་པ་ཉིད་ནི་བསྟན་པ་ཉིད་དོ། །
ཞེས་གསུངས་ཏེ། མ་བསྟན་པ་ལའོ་ཞེས་སྨྲས་ན་ཅི་ཙམ་གྱིས་བསྟན་པ་ཡིན་ཞེ་ན། དང་
པོ་དགེ་འདུན་ལ་གནང་བ་སྦྱིན་པར་གསོལ་བ་ལན་གསུམ་བཏབ་སྟེ། དེ་ནས་དགེ་
འདུན་ལས་དགེ་སློང་གཅིག་གིས་དགེ་འདུན་བཙུན་པ་རྣམས་གསན་དུ་གསོལ། དགེ་
སློང་ལག་གི་བླ་མིང་འདི་ཞེས་བགྱི་བ་འདི་ཁང་པའི་གཞི་རུང་བ་རྩོད་པ་མ་མཆིས་པ་
བརྩམ་དུ་རུང་བ་ཞིག་བཙལ་ཏེ་སོགས་གསོལ་གཉིས་ཀྱི་ལས་དང༌། གཙུག་ལག་ཁང་གི་
གཞི་ལ་ཡང་དེ་བཞིན་དུ་སྦྱར་བའི་གསོལ་བ་དང་གཉིས་ཀྱི་ལས་ཀྱིས་ཁང་པའམ་གཙུག་
ལག་ཁང་གི་གཞི་གང་བསྟན་པ་གནང་བ་ཐོབ་པ་ཉིད་ནི་བསྟན་པ་ཉིད་དོ། །དགེ་འདུན་
གྱི་སྤྱན་སྔར་བསྟན་པ་ཙམ་གྱིས་ནི་མ་ཡིན་ནོ། །གཉིས་པ་བསླབ་བྱ་ནི། མ་དག་པ་
གསོལ་བར་མི་བྱའོ། །རང་དག་རྟོག་ཏུ་འདོང་བར་བྱའོ། །ཡང་ན་དགེ་སློང་བསྐོས་པ་
དག་གོ །སྟན་ལ་ཡང་དེ་བཞིན་ནོ། །ཞེས་གསུངས་ཏེ། གཞི་མི་རུང་བ་དང་རྩོད་པ་དང་
བཅས་པ་ཉིད་དང་བརྩམ་དུ་མི་རུང་བའི་ས་གཞི་མ་དག་པ་དགེ་འདུན་ལས་གནང་བ་
གསོལ་བར་མི་བྱའོ། །གསོལ་ན་ཉེས་བྱས་སོ་ཞེས་འགྲེལ་ཆུང་ལས་སོ། །དགེ་སློང་དེས་
གནང་བ་གསོལ་བའི་འོག་གསོལ་གཉིས་ཀྱི་ལས་ཀྱིས་གནང་བ་སྦྱིན་པའི་གོང་དུ་གནང་

བ་གསོལ་ཡུལ་གྱི་དགེ་འདུན་རང་དགུ་ས་གཞི་དེ་ཉེས་མེད་ཀྱི་གཞི་ཡིན་ནམ་མིན་རྟོག་ཏུ་
འདོང་བར་བྱའོ། །ཡང་ན་དགེ་འདུན་དེ་དག་གིས་དགེ་སློང་བསྐོས་པ་དག་གོ་སྟེ་བསྐོས་
པ་དག་རྟོག་ཏུ་གཏང་བར་བྱ་དགོས་ཀྱི་གཞན་ནི་མ་ཡིན་ནོ། །སྟན་སྔ་མ་བྱས་ནས་ལོ་
དྲུག་ཚུན་ཆད་དུ་སྟན་གཞན་བྱེད་པའི་གནང་བ་གསོལ་བ་ན་སྟན་སྔ་མ་རྙིང་ཞིང་བཅོས་
དཀའ་བ་ཡིན་ནམ་མ་ཡིན་བརྟག་པ་ལ་ཡང་རང་དག་རྟོག་ཏུ་འདོང་བར་བྱའོ། །ཡང་ན་
དགེ་སློང་བསྐོས་པ་དག་གོ་ཞེས་པ་དེ་བཞིན་ནོ། །མ་དག་པ་གསོལ་བར་མི་བྱའོ་ཞེས་
པའི་སྒོ་ནས་ཀྱང་འདྲ་བར་ལོ་དྲུག་སྟན་གྱི་རང་གི་རྣམ་བཤད་དང་ཊཱི་ཀ་ལས་གསུངས་སོ། །
གསུམ་པ་ལྟུང་མེད་ནི། བྱས་པ་རྙེད་པ་དང་བྱས་པ་ལ་ལོངས་སྤྱོད་པ་དག་ལ་ནི་ལྟུང་བ་
མེད་དོ། །རྙིང་པ་འཆོས་པ་ལ་ཡང་ངོ་། །ཞེས་གསུངས་ཏེ། གཞན་གྱིས་གནས་ཁང་བྱས་
ཟིན་པ་རྙེད་ནས་བདག་ལ་གཏན་དུ་ཐོབ་པ་དང་། གཞན་གྱིས་བྱས་པ་ལ་རེ་ཞིག་ལོངས་
སྤྱོད་པ་དག་ལ་ནི་ལྟུང་བ་མེད་དོ། །གནས་རྙིང་པ་ལེགས་པར་འཆོས་ཤིང་བྱི་དོར་བྱེད་
པ་ལ་ཡང་ངོ་སྟེ་ལྟུང་བ་མེད་དོ། །རྙིང་པ་འཆོས་པ་ཞེས་བྱ་བ་ནི་དཔེ་སྟེ། སར་པ་འཆོས་
ཤིང་བྱི་དོར་བྱེད་པ་ལ་ཡང་ལྟུང་བ་མེད་པ་ཁོ་ནའོ་ཞེས་ཊཱི་ཀ་ལས་སོ། །ཁང་པའི་དགེ་
འདུན་ལྷག་མ་རྣམ་པར་འབྱེད་པའོ། །གཉིས་པ་ཁང་ཆེན་བྱེ་བྲག་ཏུ་བཤད་པ་ལ་བཞི་
ལས། དང་པོ་གླེང་གཞི་ནི་ཡུལ་ཀོ་ཤམ་བྷིར་གང་ཟག་འདུན་པ་ལ་སོགས་པ་དྲུག་སྡེས་
ཉོན་མོངས་པ་བརྙེས་པ་ལ་མི་བཟོད་པས་ཉེས་པ་ཤིང་ལྗོན་པ་རྩོད་པ་དང་བཅས་པའི་
གཞི་མ་དག་པར་གཙུག་ལག་ཁང་བརྩིགས་པ་ལས་ལྷག་མ་འདི་བཅས་སོ། །གཉིས་པ་
དགག་བྱ་ནི་སྲོག་ཆགས་ལ་གནོད་པ་དང་། རྩོད་པ་རྒྱས་པ་དང་། དོན་དང་བྱ་བ་མང་བའོ། །
གསུམ་པ་ངོ་བོ་ནི་བཅས་ལྡན་དགེ་སློང་གིས་ས་གཞི་མ་དག་པར་འདུ་ཤེས་མ་འཁྲུལ་
བའི་སྒོ་ནས་དཀོན་མཆོག་གསུམ་གའམ་དེ་གསུམ་གང་ཡང་རུང་བའི་ཆེད་དུ་མངོན་གྱུར་
ཀྱི་བདག་པོ་ཚོགས་ཀྱི་དོན་དུ་གནས་བྱེད་པར་འདོད་ནས་རང་ངམ་བསྐོས་པས་སྤྱོད་ལམ་
བཞི་ཤོང་ཡན་ཆད་ཀྱི་ཁང་པ་གནས་ཀྱི་ངོ་བོར་གྲུབ་པ་བྱེད་པ་ལ་ཞུགས་ནས་ཐོག་ཕལ་

ཆེར་ཕུབ་ཟིན་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། ཚོགས་
ཀྱི་དོན་དུའོ། །ཞེས་གསུངས་ཏེ། མཚོ་ཊཱིཀ་ཏུ། བཙལ་དང་ཚད་ལས་ལྷག་པ་འདིར་མི་
དགོས། །གཅིག་དོན་གནས་སུ་འདིར་ནི་ཚོགས་དོན་ཏེ། །དེ་དག་ལས་གཞན་ཁང་པའི་
སྐབས་ཀྱི་གཞུང་། །དེ་དག་ཁང་ཆེན་གྱི་ཡང་ཐུན་མོང་ཡིན། །ཞེས་གསུངས་པ་བཞིན་
གཟུང་བར་བྱ་སྟེ། གཅིག་གི་དོན་དུའོ་ཞེས་སྔར་སྨོས་པ་ལས་འདིར་ཡན་ལག་གི་ཁྱད་
པར་ནི་མངོན་གྱུར་ཀྱི་བདག་པོ་ཚོགས་ཁྱིམ་པའམ་རབ་བྱུང་བཞི་ཡན་ཆད་ཀྱི་དོན་དུ་
བརྩིགས་ན་ལྷག་མར་འགྱུར་བའོ། །ཊཱི་ཀ་ལས། འདིར་ཁྱིམ་པ་ཡན་ཆད་རབ་ཏུ་བྱུང་བ་
དང༌། རབ་ཏུ་མ་བྱུང་བ་ལ་ཡང་རུང་སྟེ། གང་ཟག་བཞི་ཡན་ཆད་ལ་ཚོགས་ཞེས་བྱ་བར་
དགོངས་སོ། །རྣམ་པར་འབྱེད་པ་ལས་ཚོགས་ཀྱི་ཕྱིར་ཞེས་བྱ་བ་ནི་དེ་བཞིན་གཤེགས་
པའི་ཉན་ཐོས་ཀྱི་དགེ་འདུན་ནོ་ཞེས་གསུངས་པ་དེ་ནི་གླེང་གཞིའི་དབང་གིས་ཏེ། དཔེ་
ཙམ་དུ་ཟད་པས་མི་ལ་ཉེས་པ་མེད་དོ། །ཞེས་དང་། རང་གི་རྣམ་བཤད་ལས་ཀྱང་དེ་
བཞིན་དུ་གསུངས་སོ། །དེས་ན་ཁང་པ་དང་ཁང་ཆེན་ལ་ཁྱད་པར་ལྔ་ཡོད་དེ། བདག་པོའི་
གྲངས་ཀྱི་ཁྱད་པར་ནི། ཁང་པའི་ལྷག་མ་སྐྱེད་པ་ལ་ནི་མངོན་གྱུར་ཀྱི་བདག་པོ་གཅིག་གི་
དོན་དུ་ཡིན་པ་ཡན་ལག་ཏུ་དགོས་ལ། ཁང་ཆེན་གྱི་ལྷག་མ་སྐྱེད་པ་ལ་ནི་མངོན་གྱུར་ཀྱི་
བདག་པོ་ཚོགས་དོན་ཡན་ལག་ཏུ་དགོས་པའོ། །ཆེད་དུ་བྱ་བའི་ཁྱད་པར་ནི། དཀོན་
མཆོག་ལས་གཞན་པའི་ཆེད་དུ་བརྩིགས་པའི་གནས་ནི་ཁང་པ་ཡིན་ལ། དཀོན་མཆོག་གི་
ཆེད་དུ་བརྩིགས་པའི་གནས་ནི་ཁང་ཆེན་ཡིན་ནོ། །བཙལ་བ་དགོས་མི་དགོས་ཀྱི་ཁྱད་
པར་ནི། ཁང་པའི་ལྷག་མ་སྐྱེད་པ་ལ་ནི་ས་གཞི་དང་ཡོ་བྱད་བཙལ་བ་ཡན་ལག་ཏུ་དགོས་
ལ། ཁང་ཆེན་ལ་ནི་བཙལ་རུང་མ་བཙལ་རུང་ཡན་ལག་གཞན་ཚང་ན་ལྷག་མར་འགྱུར་རོ། །
ཚད་ལས་ལྷག་པ་དགོས་མི་དགོས་ཀྱི་ཁྱད་པར་ནི། ཁང་པ་ལ་ནི་ཚད་ལས་ལྷག་པ་དངོས་
གཞིའི་ཡན་ལག་ཏུ་དགོས་ལ། ཁང་ཆེན་ལ་ནི་མི་དགོས་སོ། །གནས་ཀྱི་མཐའ་ཚད་ཀྱི་
ཁྱད་པར་ནི། སྤྱོད་ལམ་བཞི་ཤོང་བ་ཙམ་གྱི་གནས་བརྩིགས་ན་ཁང་པའི་ལྷག་མར་མི་

འགྱུར་ཏེ། ཚད་ལས་ལྷག་པའི་ཡན་ལག་མ་ཚང་བའི་ཕྱིར་རོ། །སྤྱོད་ལམ་བཞི་ཤོང་ཙམ་
གྱི་གཙུག་ལག་ཁང་བརྩིགས་ན་ཁང་ཆེན་གྱི་ལྷག་མར་འགྱུར་རོ། །གཙུག་ལག་ཁང་གི་
དགེ་འདུན་ལྷག་མ་རྣམ་པར་འབྱེད་པའོ། །གཉིས་པ་ཞུ་བ་ཐུན་མོང་པ་ལ་གཉིས། སྦོམ་
པོའི་ལྟུང་བ་དང༌། ཉེས་བྱས་སོ། །དང་པོ་ནི། རྩོམ་པ་ནི་སྦྱོར་བ་ཉིད་དོ། །མ་གཡོགས་
པ་བྱེད་དུ་འཇུག་པའི་མཐའ་ཡང་དེ་དང་འདྲའོ། །དུ་མའི་དོན་དུའོ། །མ་བསྐོས་པར་རོ། །
གང་ཟག་གིས་སོ། །འཕྲོ་ཟིན་པར་བྱེད་ན་ཡང་ངོ་། །ཞེས་གསུངས་ཏེ། ཐོག་མར་ཁང་པ་
ཁང་ཆེན་བརྩིག་པར་རྩོམ་པ་རྨང་འདིང་བ་ལྟ་བུ་ནི་སྦྱོར་བ་སྟེ་སྦོམ་པོར་འགྱུར་བ་ཉིད་དོ། །
ཁང་པའམ་གཙུག་ལག་ཁང་སྟེང་མ་གཡོགས་པ་ཞིག་བྱེད་དུ་འཇུག་པའི་བསམ་པས་
བྱེད་དུ་འཇུག་པའི་མཐའ་ཟིན་པ་ཡང་སྦྱོར་བ་དེ་དང་འདྲ་སྟེ་སྦྱོར་བའི་རྣམ་པའི་སྦོམ་པོར་
འགྱུར་བའོ། །དེའི་སྔར་ནི་ཉེས་བྱས་འབྱུང་བར་རང་གི་རྣམ་བཤད་སོགས་ལས་གསུངས་
སོ། །མ་གཡོགས་པ་དེ་ཕྱིས་སྟེང་གཡོག་བྱ་བའི་བློ་སྐྱེས་ཏེ་ཐོག་བཀབ་ན་ནི་དངོས་
གཞིའི་རྣམ་པའི་སྦོམ་པོར་འགྱུར་རོ། །གང་ཟག་གཉིས་སམ་གསུམ་སྟེ་དུ་མའི་དོན་དུ་
བརྩིགས་ན་དངོས་གཞིའི་རྣམ་པའི་སྦོམ་པོའོ། །དེ་ཡང་ཆེད་དུ་བྱ་བ་དཀོན་མཆོག་གི་ཆེད་
དུ་ཡིན་ན་ཁང་ཆེན་གྱི་སྦོམ་པོར་འགྱུར་ལ། གཞན་དུ་ན་ཁང་པའི་སྦོམ་པོར་འགྱུར་རོ། །
ཁང་པ་དང་ཁང་ཆེན་གྱི་ལྷག་མར་མི་འགྱུར་ཏེ། རིམ་བཞིན་གཅིག་དོན་མ་ཚང་བའི་ཕྱིར་
དང་། ཚོགས་དོན་མ་ཚང་བའི་ཕྱིར་རོ། །དཀོན་མཆོག་གསུམ་གང་ཡང་རུང་བའི་ཆེད་དུ་
མངོན་གྱུར་ཀྱི་བདག་པོ་གཅིག་གི་དོན་དུ་གནས་བརྩིགས་པ་དང་། དཀོན་མཆོག་ལས་
གཞན་པའི་ཆེད་དུ་མངོན་གྱུར་ཀྱི་བདག་པོ་ཚོགས་ཀྱི་དོན་དུ་གནས་བརྩིགས་ན་ཅིར་
འགྱུར་ཞེ་ན། དེ་གཉིས་ཀྱང་རིམ་བཞིན་ཆེད་དུ་བྱ་བ་དཀོན་མཆོག་དང་དེ་མ་ཡིན་པའི་རྒྱུ་
མཚན་གྱིས་ཁང་ཆེན་དང་ཁང་པའི་སྦོམ་པོར་འགྱུར་བ་ལས། དེ་གཉིས་ཀྱི་ལྷག་མར་མི་
འགྱུར་ཏེ། རིམ་བཞིན་ཚོགས་དོན་མ་ཚང་བའི་ཕྱིར་དང་། གཅིག་དོན་མ་ཚང་བའི་ཕྱིར་རོ། །
རྩིག་པ་པོ་ལ་ཁང་པ་བརྩིག་པའི་ས་གཞི་ཚོལ་ཅིག་ཅེས་ས་གཞི་འཚོལ་བར་མ་བསྐོས་

པར་རང་ཉིད་དབང་བའི་གཞིར་ཁང་པ་བརྩིགས་ན་སྦོམ་པོར་འགྱུར་རོ། །ཁང་པའི་ལྷག་
མར་མི་འགྱུར་ཏེ། ས་གཞི་བཙལ་བའི་ཡན་ལག་མེད་པའི་ཕྱིར་རོ། །ཡོ་བྱད་གཞན་ལ་མ་
བཙལ་བར་གང་ཟག་རང་གི་ཡོ་བྱད་དག་གིས་སོ་ཞེས་རང་གི་ཡོ་བྱད་དག་གིས་ཁང་པ་
བརྩིགས་ན་སྦོམ་པོར་འགྱུར་རོ། །ཁང་པའི་ལྷག་མར་མི་འགྱུར་ཏེ། ཡོ་བྱད་བཙལ་བའི་
ཡན་ལག་མེད་པའི་ཕྱིར་རོ། །མདོ་དེ་གཉིས་ཀྱིས་ཁང་པ་འབའ་ཞིག་གི་དོན་བསྟན་པ་
ཡིན་ནོ། །མ་བཅོལ་བར་སྔར་གཞན་གྱིས་ཁང་པ་ཁང་ཆེན་ཕྱེད་བརྩིགས་པའི་འཕྲོ་དགེ་
སློང་གིས་ཟིན་པར་བྱེད་ན་ཡང་སྦོམ་པོ་འབྱུང་ངོ་། །གཉིས་པ་ནི། གསོལ་བའི་འོག་ཏུ་མ་
གྲུབ་ན་ཉེས་བྱས་སོ། །ཞེས་གསུངས་ཏེ། དགེ་འདུན་ལ་གནང་བ་གསོལ་ནས་གནང་
བའི་འོག་ཏུ་རྐྱེན་འབྱོར་བཞིན་དུ་ཁང་པ་ཁང་ཆེན་མ་གྲུབ་པའམ་མ་བརྩིགས་ན་ཉེས་
བྱས་སོ། །དེ་ཡང་དགེ་འདུན་གྱི་གནང་བ་དོན་མེད་དུ་བྱས་པའི་ཉེས་བྱས་སོ། །དེ་ནི་ཁང་
པ་དང་ཁང་ཆེན་གཉིས་ཀའི་ཐུན་མོང་ངོ༌། །བར་ཆད་ཀྱི་དབང་གིས་མ་གྲུབ་པ་ལ་ཉེས་པ་
མེད་པར་རང་གི་རྣམ་བཤད་ལས་གསུངས་སོ། །ས་གཞིའི་བདག་པོ་ལ་གནང་བ་གསོལ་
བའི་འོག་ཏུ་མ་གྲུབ་ན་ས་གཞིའི་བདག་པོས་གནང་བ་དོན་མེད་དུ་བྱས་པའི་ཉེས་བྱས་སོ་
ཞེས་ཀྱང་བསྟན་ཏོ། །འདི་ནི་ཁང་ཆེན་ཁོ་ནའི་ཡིན་གྱི། ཁང་པའི་སྐབས་སུ་ཉེས་བྱས་
འདི་བསྐྱེད་ན་འགལ་བར་འགྱུར་ཏེ། ས་གཞི་བཙལ་བ་ལ་ཁང་པ་བརྩིགས་ན་མཐར་
ཐུག་ལ་སྦོམ་པོར་འགྱུར་བས་ཉེས་པ་སྦོམ་པོར་མི་སྒྲུབ་ན་ཉེས་བྱས་སྐྱེད་པར་མི་རིགས་
པའི་ཕྱིར་རོ། །ཁང་པ་དང་གཙུག་ལག་ཁང་གི་དགེ་འདུན་ལྷག་མ་ཞུ་བའི་སྐབས་སོ། །
ཁང་པ་དང་གཙུག་ལག་ཁང་གི་དགེ་འདུན་ལྷག་མ་གཉིས་སོ།། །།
གཉིས་པ་གནོད་པ་ལས་གྱུར་པའི་ལྷག་མ་གཞི་མེད་པ་དང་བག་ཙམ་གཉིས་འཆད་པ་ལ་
གཉིས། རྣམ་འབྱེད་ཀྱི་སྐབས་དང་། ཞུ་བའི་སྐབས་སོ། །དང་པོ་རྣམ་འབྱེད་ཀྱི་སྐབས་
ནས་འབྱུང་བ་ལ་ཡང་གཉིས། ཡན་ལག་ཐུན་མོང་པ་གཞི་མེད་ལ་མཚོན་པ་དང་། བག་
ཙམ་བྱེ་བྲག་ཏུ་བཤད་པའོ། །དང་པོ་ལ་བཞི་ལས། །དང་པོ་གླེང་གཞི་ནི་ཡུལ་རྒྱལ་པོའི་

ཁབ་ཏུ་གང་ཟག་མཛའ་བོ་དང་ས་ལས་སྐྱེས་གཉིས་ཀྱིས་ཉོན་མོངས་པ་མི་བཟོད་པས་
ཀུན་ནས་བསླངས་ཏེ་ཉེས་པ་གྱད་བུ་ནོར་ལ་གཞི་གང་ཡང་མེད་པར་ཕམ་པས་སྐུར་བ་
གསལ་པོར་བཏབ་པ་ལས་ལྷག་མ་འདི་བཅས་སོ། །གཉིས་པ་དགག་བྱ་ནི་སྡོམ་ལྡན་ལ་
སྐུར་བ་བཏབ་པའི་སྒོ་ནས་རང་རིགས་ལ་གནོད་པ་དང་། རང་ལ་གང་ཟག་ལ་བརྟེན་
ནས་ལྟུང་བ་བྱུང་བ་རྣམས་ཀྱི་ནང་ནས་རྣམ་སྨིན་ལྕི་བ་འབྱུང་བའོ། །གསུམ་པ་ངོ་བོ་ནི་
བཅས་ལྡན་དགེ་སློང་གིས་ལྟ་བ་རང་ཕྱོགས་ཡིན་ན་མཚན་མཐུན་རུང་མི་མཐུན་རུང་སྟེ་
བསྙེན་རྫོགས་ཀྱི་སྡོམ་པ་གསོ་རུང་ཡན་ཆད་དང་ལྡན་པའམ་ལྟ་བ་གཞན་ཕྱོགས་བསྙེན་
རྫོགས་ཀྱི་སྡོམ་པ་ཕམ་པས་མ་གོས་པ་དང་ལྡན་པ་ལ་འདུ་ཤེས་འཁྲུལ་མ་འཁྲུལ་ཅི་
རིགས་པའི་སྒོ་ནས་ཀུན་སློང་ཉམས་འདུན་གྱིས་གཞི་མེད་པར་ངག་གི་རིག་བྱེད་ཀྱིས་
ཕམ་པས་སྐུར་བ་གསལ་བོར་བཏབ་ནས་ཕ་རོལ་པོས་དོན་གོ་བ་ལས་གྱུར་པའི་ལྟུང་བ་
དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་གི་མཚན་ཉིད་ནི།
ཕམ་པར་འགྱུར་བ་ལྷག་པར་སྤྱོད་པས་དགེ་སློང་ཉམས་པ་ལ་ཡང་ངོ་། །ཕྱོགས་ལས་
རང་གི་ཉིད་ནི་འདིར་ཡན་ལག་མ་ཡིན་ནོ། །རྫུན་དུ་སྨྲ་བས་སོ། །གང་ཡང་རུང་བ་ལ་གོ་
བར་བྱས་ནའོ། །ཉམས་པར་འདུན་པས་སོ། །ཞེས་གསུངས་ཏེ། གང་བྱས་ན་གཞི་མེད་
པར་སྐུར་བ་འདེབས་པའི་ལྷག་མར་འགྱུར་ཞེ་ན། སྡེ་ཚན་གཞན་གྱི་ལྟུང་བ་དང་། ཕམ་
པའི་སྡེ་ཡིན་ཡང་དངོས་གཞི་ལས་གཞན་སྦོམ་པོ་ལྟ་བུས་སྐུར་བ་འདེབས་ན་ལྟུང་བ་མི་
རྫོགས་པས་མི་ཚངས་པར་སྤྱོད་པ་ལ་སོགས་པ་ཕམ་པར་འགྱུར་བ་གང་ཡང་རུང་བ་ལྷག་
པར་རྫོགས་པར་སྤྱོད་པས་སྐུར་བ་འདེབས་ནའོ། །སུ་ལ་འདེབས་ན། དགེ་སློང་ཕ་མ་
རྣམ་དག་ལ་མ་ཟད་འཆབ་མེད་ཀྱི་ཕམ་པས་ཉམས་པ་ལ་ཡང་སྐུར་བ་བཏབ་ན་ལྷག་མ་
འབྱུང་ངོ༌། །སྤྱིར་བསྟན་དུ་མཚན་དང་ལྟ་བ་ནང་མཐུན་དུ་དགོས་པར་གསུངས་པའི་
དམིགས་བསལ་ནི། མཚན་དང་ལྟ་བའི་ཕྱོགས་ལས་མཚན་དང་ལྟ་བ་རང་གི་ཕྱོགས་དང་
མཐུན་པ་ཉིད་ནི་སྐུར་འདེབས་ཀྱི་སྐབས་འདིར་ལྷག་མ་དངོས་གཞི་སྐྱེད་པའི་ངེས་གཟུང་

གི་ཡན་ལག་མ་ཡིན་ནོ། །དེ་ཡང་དགེ་སློང་ཕ་མ་ལས་གྱུར་པ་གཞན་རྣམས་ལ་ཡུལ་ཕ་
རོལ་པོ་དེ་ཕམ་པས་མ་ཉམས་པ་དང་མཚན་མཐུན་པ་དང་ལྟ་བ་མཐུན་པ་ཡན་ལག་ཏུ་
དགོས་ཀྱང་། དམིགས་བསལ་སྐུར་འདེབས་ཀྱི་སྐབས་འདིར་དེ་རྣམས་ཡན་ལག་ཏུ་མི་
དགོས་པའི་རྒྱུ་མཚན་ནི་ལུང་གཅིག་ལས་འཕྲོས་པ་ལས། ངག་ལས་བྱུང་བའི་ཁ་ན་མ་ཐོ་
བ་ཐམས་ཅད་ཀྱི་ནང་ན་སྐུར་བ་བཏབ་པ་གཅིག་པུ་ཉེས་པ་ཆེའོ་ཞེས་གསུངས་པ་ལྟར་
སྐུར་འདེབས་འདི་སྡིག་ཆེ་བས་དོག་ཏུ་བཀག་པའོ། །ཅི་ཡང་དག་པས་སམ་འོན་ཏེ་ཡང་
དག་པ་མ་ཡིན་པས་སྐུར་བ་བཏབ་ན་ལྟུང་བར་འགྱུར་ཞེ་ན། མཐོང་ཐོས་དོགས་གསུམ་
གྱི་གཞི་མེད་པར་བདེན་པའི་འདུ་ཤེས་བསྒྱུར་ཏེ་མ་མཐོང་བ་ལ་མཐོང་ངོ་མ་ཐོས་པ་ལ་
ཐོས་སོ་སོགས་རྫུན་དུ་སྨྲ་བས་སྐུར་བ་བཏབ་པས་སོ། །ཐོས་སོ་ཞེས་སྐུར་བ་འདེབས་པ་
དེ་ཡང་གཞན་ཟེར་བ་བདག་གིས་ཐོས་སོ་ཞེས་བརྗོད་པ་མ་ཡིན་པར་མི་ཚངས་པར་སྤྱོད་
པ་དང་མི་ཆོས་བླ་མའི་རྫུན་སྨྲ་བ་ལ་སོགས་པ་ཕམ་པའི་སྦྱོར་བ་བྱེད་པའི་སྒྲ་བདག་གིས་
ཐོས་སོ་ཞེས་བརྗོད་པ་སྟེ། ཞུ་བ་ལས། གཞན་ཟེར་བ་དང་གཅིག་ནས་གཅིག་ཏུ་བརྒྱུད་
དེ་སྐུར་བ་བཏབ་ན་ཐམས་ཅད་ཉེས་པ་སྦོམ་པོར་འགྱུར་རོ་ཞེས་དང་། རྣམ་འབྱེད་འགྲེལ་
ལས། ཐོས་པ་ནི་གཞན་ལས་གཏམ་ཐོས་པ་མ་ཡིན་གྱི། ཡོལ་བ་ལ་སོགས་པས་
བསྒྲིབས་པའི་ཕག་ན་མི་ཚངས་པར་སྤྱོད་པ་ལ་སོགས་པ་བྱེད་པའི་སྒྲ་བདག་ཉིད་ཀྱིས་རྣ་
བས་ཐོས་པའོ་ཞེས་གསུངས་པ་ལྟར་རོ། །སྐུར་བ་གདབ་བྱ་དེ་ཉིད་ལ་གོ་བར་བྱ་དགོས་
སམ་ཞེ་ན། མིའི་འགྲོ་བ་གང་ཡང་རུང་བ་ལ་གོ་བར་བྱས་ཤིང་བརྡ་སྤྲོད་པར་བྱས་ན་
ལྷག་མར་འགྱུར་བའོ། །བསམ་པ་ནི་ཁྲོས་པའམ་རྒོད་བག་གམ་བྱུང་རྒྱལ་སོགས་ཀྱིས་མ་
ཡིན་ཏེ། འདི་ཅིས་ཀྱང་ཚངས་པར་སྤྱོད་པ་དང་དབྲལ་ལོ་སྙམ་སྟེ་ལྟུང་བས་ཕ་རོལ་པོ་དེ་
ཉམས་པར་འདུན་པས་སྐུར་བ་བཏབ་པས་སོ། །དེའང་སྐུར་བ་བཏབ་ཅིང་དེའི་རྐྱེན་གྱིས་
དགེ་འདུན་པས་གནས་ནས་དབྱུང་ཞིང་རིམ་གྱིས་སྡོམ་པ་འཆོར་བར་འགྱུར་རོ་སྙམ་པ་སྟེ་
སྡོམ་པ་ཉམས་པར་འདུན་པས་སོ། །གཉིས་པ་རྫུན་གྱི་མཚན་ཉིད་ལ་དོགས་པ་གཅོད་པ་

ནི། དེ་ནི་གཞི་གཞན་མ་ཡིན་ནོ། །བརྗོད་པ་ནི་ཡོད་པ་ཉིད་མ་ཡིན་ནོ། །དོན་གྱི་དེ་ཉིད་
ནི་མི་རྫུན་པར་སྨྲ་བ་ཉིད་ཀྱི་རྒྱུ་མ་ཡིན་ནོ། །ཞེས་གསུངས་ཏེ། སྔར་ཕམ་པ་བྱེད་པ་མཐོང་
བའི་གཞི་དེ་ནི་གཞི་གཞན་ཐོས་པ་དང་དོགས་པ་མིན། ཐོས་པ་ཡང་མཐོང་དོགས་མིན་
ཞིང་། དོགས་པ་ཡང་མཐོང་ཐོས་མ་ཡིན་ནོ། །དེས་ན་ཐོས་པ་ལ་མཐོང་བ་སོགས་གཞི་
གཞན་ཡོད་དུ་ཟིན་ཀྱང་གང་གིས་གླེང་བའི་གཞི་དེ་གལ་ཏེ་མེད་པར་བརྗོད་ན་གཞི་མེད་
ཀྱི་ལྷག་མར་འགྱུར་བ་ཡིན་ནོ། །སྔར་མཐོང་ཐོས་དོགས་གསུམ་ཡོད་པ་ད་ལྟ་བརྗེད་ནས་
འདུ་ཤེས་བསྒྱུར་ཏེ་མཐོང་ངོ་ཐོས་སོ་སོགས་ཟེར་ནས་སྐུར་བ་འདེབས་པ་ནི་མཐོང་ཐོས་
དོགས་པའི་གཞི་ཡོད་པ་ཉིད་མ་ཡིན་པས་གཞི་མེད་ཀྱི་ལྷག་མར་འགྱུར་བ་ཡིན་ནོ། །
གལ་ཏེ་གཞི་གཞན་དང་བརྗེད་པ་ཉིད་ཅིའི་ཕྱིར་གཞི་ཡོད་པ་མིན་ཞེ་ན། དོན་གྱི་མཐོང་
ཐོས་དོགས་གསུམ་ཡོད་པ་དེ་ཉིད་ནི་མི་རྫུན་པར་བདེན་པར་སྨྲ་བ་ཉིད་ཀྱི་རྒྱུ་མ་ཡིན་ནོ། །
དེ་ཡང་དཔེར་ན་འདུ་ཤེས་བསྒྱུར་ཏེ་སྨྲ་ན་སྨྲས་པའི་དོན་དེ་ཉིད་ཡོད་དུ་ཟིན་ཀྱང་རྫུན་དུ་
འགྱུར་བ་དང་། འདུ་ཤེས་སྒྱུར་བར་མི་བྱེད་ན་དོན་མེད་ཀྱང་རྫུན་དུ་མི་འགྱུར་ཏེ། བདེན་
རྫུན་ནི་འདུ་ཤེས་དང་འབྲེལ་གྱི་དོན་དང་མི་འབྲེལ་བའི་ཕྱིར་རོ། །སྐབས་འདིར་ལུང་རྣམ་
འབྱེད་ལས་ཚུལ་ཁྲིམས་མ་དག་པའི་དགེ་སློང་ལ་གཞི་བཅུ་གཅིག་གང་གིས་སྐུར་བ་
བཏབ་ཀྱང་ལྷག་མར་འགྱུར་བ་དང༌། ཚུལ་ཁྲིམས་དག་པའི་དགེ་སློང་ལ་གཞི་བཅུ་
གཅིག་གིས་སྐུར་བ་བཏབ་ན་མཐོང་སྟེ་བརྗེད་བཞིན་གྱི་གཞི་མ་གཏོགས་བཅུ་ལ་ལྷག་
མར་འགྱུར་བར་གསུངས་སོ། །གཞི་བཅུ་གཅིག་ཀྱང་བཤད་དུ་ཡོད་དེ། མ་མཐོང་བ་ལ་
མཐོང་ངོ་ཞེས་པ་དང་། མ་ཐོས་པ་ལ་ཐོས་སོ་ཞེས་པ་དང་། མི་དོགས་པ་ལ་དོགས་སོ་
ཞེས་པ་སྟེ་མཐོང་སོགས་གསུམ་དེ་ལྟར་ལྡོག་སྟེ་སྨྲ་བའི་གཞི་གསུམ་དང་། སྔར་མཐོང་བ་
བརྗོད་བཞིན་ད་ལྟ་མཐོང་ངོ་ཞེས་པ་དང༌། སྔར་ཐོས་པ་བརྗེད་བཞིན་ད་ལྟ་ཐོས་སོ་ཞེས་
པ་དང༌། སྔར་དོགས་པ་བརྗེད་བཞིན་ད་ལྟ་དོགས་སོ་ཞེས་པ་སྟེ་བརྗེད་བཞིན་དུ་སྨྲ་བའི་
གཞི་གསུམ་དང་། རང་གིས་ཐོས་པ་ལ་ཡིད་ཆེས་ནས་བདག་གིས་མཐོང་ངོ་ཞེས་པ་དང་།

རང་གིས་ཐོས་པ་ལ་ཡིད་མ་ཆེས་ཀྱང་བདག་གིས་མཐོང་ངོ་ཞེས་པ་དང༌། རང་གིས་ཐོས་
པ་ལ་དོགས་པ་ཡོད་བཞིན་དུ་བདག་གིས་མཐོང་ངོ་ཞེས་པ་དང༌། རང་གིས་ཐོས་པ་ལ་
དོགས་པ་མེད་བཞིན་དུ་བདག་གིས་མཐོང་ངོ་ཞེས་པ་སྟེ་ཐོས་ལ་སྨྲ་བའི་གཞི་བཞི་སྟེ་བཅུ་
དང༌། མཐོང་ཐོས་གང་ཡང་མེད་ཀྱང་དོགས་པ་བྱུང་བ་ལ་བདག་གིས་མཐོང་ངོ་ཞེས་
དོགས་ལ་སྨྲ་བའི་གཞི་གཅིག་བཅས་བཅུ་གཅིག་གོ །དེ་རྣམས་ལས་དང་པོ་གསུམ་ནི་
རྫུན་དུ་སྨྲ་བས་སོ་ཞེས་པས་བསྡུས་སོ། །དེའི་འོག་མ་གསུམ་ནི་བརྗེད་པ་ནི་ཡོད་པ་ཉིད་
མ་ཡིན་ཞེས་པས་བསྡུས་སོ། །དེའི་འོག་མ་ལྔ་ནི་དེ་ནི་གཞི་གཞན་མ་ཡིན་ཞེས་པས་
བསྡུས་སོ། །མ་མཐོང་། མ་ཐོས། མ་དོགས། ཐོས་ཏེ་མ་བརྗེད། དོགས་ཏེ་མ་བརྗེད་པ་
སྟེ་ལྔ་ལ་འདུ་ཤེས་འཁྲུལ་ནས་འདུ་ཤེས་མ་བསྒྱུར་བར་མཐོང་བ་སོགས་ལྔས་སྐུར་ན་
ལྟུང་བར་མི་འགྱུར་ཏེ་དགེ་སློང་དག་པ་མ་དག་པར་བཅོས་པ་ལ་སྐུར་བ་གདབ་ན་ཡང་དེ་
བཞིན་ནོ། །མ་མཐོང་། མ་ཐོས། མ་དོགས་པ་ལ་འདུ་ཤེས་འཁྲུལ་ནས་འདུ་ཤེས་མ་
བསྒྱུར་བར་མཐོང་སོགས་སྨྲ་བ་གསུམ་དང་། མཐོང་ཐོས་དོགས་ཏེ་མ་བརྗེད་པ་ལ་མཐོང་
སོགས་སྨྲ་བ་གསུམ་བཅས་དྲུག་གིས་ལྟུང་བར་མི་འགྱུར་ལ། མ་དག་པས་དག་པར་
བཅོས་པ་ལ་ཡང་དེ་བཞིན་ནོ། །གང་ལ་ལྟུང་བ་བྱུང་བ་ཀུན་ཀྱིས་ཐོས་པར་དྲིལ་བསྒྲགས་
པར་བྱས་པའམ། ཀུན་ཀྱིས་མཐོང་བར་འགྱུར་བའི་ངོས་ལ་ཡི་གེ་བྲིས་པ་སོགས་ཀྱིས་
བདག་གིས་ཤེས་པ་བཞིན་དུ་ཐམས་ཅད་ཀྱིས་ཀྱང་ཤེས་སྙམ་ན་ནི་སྨྲས་ཀྱང་ལྟུང་བ་མི་
འབྱུང་སྟེ། རྣམ་འབྱེད་ལས། དྲིལ་བསྒྲགས་པ་ལ་ནི་ལྟུང་བ་མེད་དོ། །ངོས་ལ་རི་མོ་བྲིས་
པ་ཕན་ཆད་ལ་ཡང་ལྟུང་བ་མེད་དེ། ཇི་ལྟར་བདག་གིས་ཤེས་པ་དེ་བཞིན་འཇིག་རྟེན་
ཐམས་ཅད་ཀྱིས་ཀྱང་ཤེས་སོ་སྙམ་ནའོ། །ཞེས་དང༌། རྣམ་འབྱེད་འགྲེལ་པ་ལས།
གྲགས་པའི་དབང་གིས་འདུ་ཤེས་བསྒྱུར་བ་མེད་པས་འདི་ལ་ལྟུང་བ་མེད་པར་རྣམ་པར་
གཞག་གོ །ཞེས་སོ། །དགེ་སློང་གྱད་བུ་ནོར་དང་དགེ་སློང་མ་ཨུཏྤ་ལའི་མདོག་གཉིས་
ཀྱང་མཐོང་བ་དང་རི་དྭགས་ཕོ་མོ་གཉིས་ཀྱིས་མི་ཚངས་པར་སྤྱོད་པ་ཡང་མཐོང་བ་ལྟ་

བུའི་གཞི་མེད་པའམ་མཐོང་ཐོས་དོགས་གསུམ་གྱི་གཞི་མེད་པའི་དགེ་འདུན་ལྷག་མ་
རྣམ་པར་འབྱེད་པའོ།། །།
གཉིས་པ་བག་ཙམ་ལ་བཞི་ལས། དང་པོ་གླེང་གཞི་ནི་ཡུལ་རྒྱལ་པོའི་ཁབ་ཏུ་གང་ཟག་
མཛའ་བོ་དང་ས་ལས་སྐྱེས་གཉིས་ཀྱིས་ཉོན་མོངས་པ་མི་བཟོད་པས་ཀུན་ནས་བསླངས་
ཏེ་ཉེས་པ་གྱད་བུ་ནོར་ལ་བྱེད་པ་པོ་དང་བྱ་བ་མ་སྦྱར་བར་ཕམ་པས་སྐུར་བ་བཏབ་པ་
ལས་ལྷག་མ་འདི་བཅས་སོ། །གཉིས་པ་དགག་བྱ་ནི་སྔ་མ་བཞིན་ནོ། །པ༑སུམ་པ་ངོ་བོ་ནི་
བཅས་ལྡན་དགེ་སློང་གིས་ལྟ་བ་རང་ཕྱོགས་ཡིན་ན་མཚན་མཐུན་རུང་མི་མཐུན་རུང་སྟེ་
བསྙེན་རྫོགས་ཀྱི་སྡོམ་པ་གསོ་རུང་ཡན་ཆད་དང་ལྡན་པའམ་ལྟ་བ་གཞན་ཕྱོགས་བསྙེན་
རྫོགས་ཀྱི་སྡོམ་པ་ཕམ་པས་མ་གོས་པ་དང་ལྡན་པ་ལ་འདུ་ཤེས་འཁྲུལ་མ་འཁྲུལ་ཅི་
རིགས་པའི་སྒོ་ནས་ཀུན་སློང་ཉམས་འདུན་གྱིས་གཞི་མེད་པར་ངག་གི རིག་བྱེད་ཀྱིས་
བྱེད་པ་པོ་དང་བྱ་བར་མ་སྦྱར་བར་ཕམ་པས་སྐུར་བ་བཏབ་ནས་ཕ་རོལ་པོས་དོན་གོ་བ་
ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། བརྗོད་པར་བྱ་བ་གཞན་
ལ་གནས་པའི་ཚིག་གིས་རྫུན་ནའོ། །ཞེས་གསུངས་ཏེ། སྔར་གཞི་མེད་ཀྱི་སྐབས་སུ་ཡམ་
པར་འགྱུར་བ་ལྷག་པར་སྤྱོད་པས་ཞེས་པ་ལ་སོགས་པ་སྔར་བསྟན་པ་དེ་དད་ཐམས་ཅད་
འདིར་ཁས་བླངས་ནས་རྫུན་དུ་སྨྲ་བས་སོ་ཞེས་བྱ་བ་སྨོས་པ་དེའི་བྱེ་བྲག་འདིར་བརྗོད་
པར་བྱ་སྟེ། གང་ཟག་འདིས་ཕམ་པར་འགྱུར་བ་ལྷག་པར་སྤྱོད་ཅེས་བརྗོད་པར་བྱ་བ་
དོན་གསལ་བ་ལ་གནས་པའི་ཚིག དཔེར་ན། ཁོ་བོ་ཅག་གིས་དགེ་སློང་གྱད་བུ་ནོར་དང་
དགེ་སློང་མ་ཨུཏྤ་ལའི་མདོག་གཉིས་ཀྱིས་མི་ཚངས་པར་སྤྱོད་པ་འཁྲིག་པའི་ཆོས་བསྟེན་
པ་མཐོང་ངོ་ཞེས་བྱེད་པ་པོ་དང་བྱ་བ་མྱུར་ནས་སྨྲ་བ་ལས་གཞན་དོན་མི་གསལ་བ་ལ་
གནས་པའི་ཚིག དཔེར་ན་དགེ་སློང་གྱད་བུ་ནོར་དང་དགེ་སློང་མ་ཨུཏྤ་ལའི་མདོག་
གཉིས་མཐོང་ངོ༌། །མི་ཚངས་པར་སྤྱོད་པ་མཐོང་ངོ་ཞེས་ཟེར་བ་ལྟ་བུ་བྱེད་པ་པོ་དང་བྱ་བ་
མ་སྦྱར་བའི་ཚིག་གིས་བདེན་པའི་འདུ་ཤེས་བསྒྱུར་ཏེ་རྫུན་དུ་སྨྲས་ན་བག་ཙམ་གྱི་ལྷག་

མའོ། །དེས་ན་གཞི་མེད་ནི་འདིས་ཕམ་པ་ལྷག་པར་སྤྱོད་དོ་ཞེས་དོན་གསལ་བོར་གོ་བར་
བྱེད་པ་ཡིན་ལ། བག་ཙམ་ནི་དོན་གསལ་བོ་མིན་པར་ཟུར་གྱིས་གོ་བར་བྱེད་པའོ། །བག་
ཙམ་ཞེས་པའི་རྒྱུ་མཚན་ནི་གླེང་གཞིའི་སྐབས་སུ་རི་དྭགས་ཕོ་མོས་མི་ཚངས་པར་སྤྱོད་པ་
མཐོང་བ་ལྟ་བུ་གདགས་གཞི་ཙམ་ཞིག་ཡོད་པས་ན་བག་ཙམ་ཞེས་བྱ་སྟེ། ཕའི་སོར་
འགྲེལ་མཛད་བྱང་མེད་པ་ལས། རི་དྭགས་ཀྱིས་མི་ཚངས་པར་སྤྱོད་པའི་བག་ཙམ་བླངས་
ནས། གྱད་བུ་ནོར་དང་དགེ་སློང་མ་མཛའ་མོ་གཉིས་མི་ཚངས་པར་སྤྱོད་དོ་ཞེས་བརྒལ་
བ་ཞེས་གསུངས་པ་བཞིན་ནོ། །གཞི་མེད་པར་སྐུར་བ་འདེབས་པ་དོན་གསལ་བར་གོ་
བར་བྱེད་པ་ལས་གཞན་གྱི་སྟེ་དེ་ལས་གཞན་དོན་མི་གསལ་བས་གོ་བར་བྱེད་པའི་ཚིག་
གི་ཆུ་དང་མཐུན་པའི་དགེ་འདུན་ལྷག་མ་རྣམ་པར་འབྱེད་པའོ། །གཉིས་པ་ཐུན་མོང་པ་
ཞུ་བའི་སྐབས་ནས་འབྱུང་བ་ལ་གཉིས་ལས། དང་པོ་ན་སྨད་དུ་འགྱུར་བ་ནི། མི་བསྟེན་
པས་སྐུར་བ་འདེབས་ན་སྦོམ་པོའོ། །མིང་མ་སྨོས་པ་ཡང་ངོ་། །ཞེས་གསུངས་ཏེ། ཡུལ་
འཁྲིག་པ་མི་བསྟེན་པས་ཏེ་འཁྲིག་པ་བསྟེན་དུ་མི་རུང་བ་མ་ནིང་མོ་སྦུབས་མེད་པས་དགེ་
སློང་ལ་སྐུར་བ་འདེབས་པ་དང༌། པོའི་དབང་པོ་ཆད་པས་དགེ་སློང་མ་ལ་སྐུར་བ་
འདེབས་ན་སྦོམ་པོའོ། །དགེ་སློང་ལ་མ་ནིང་མོའི་ཁ་དང་བཤང་བའི་ལམ་གྱིས་སྐུར་བ་
འདེབས་ན་ནི་ལྷག་མར་འགྱུར་རོ། །འཁྲིག་པ་བསྟེན་ཏུ་མི་རུང་བའི་མཚན་མར་མི་ཚངས་
པར་སྤྱོད་ན་སྦོམ་པོ་འབྱུང་བས། འདི་ནི་ཕམ་པའི་སྡེའི་སྦོམ་པོས་སྐུར་བ་བཏབ་ནས་
ལྷག་མའི་སྡེའི་སྦོམ་པོ་འབྱུང་བ་ཡིན་ལ། སྤྱིར་བཏང་ཊཱི་ཀ་ལས། ཕམ་པར་འགྱུར་བས་
སྐུར་ན་ནི་དགེ་འདུན་ལྷག་མའོ། །དགེ་འདུན་ལྷག་མས་སྐུར་ན་ལྟུང་བྱེད་དོ། །ལྟུང་བ་
གཞན་གྱིས་སྐུར་ན་ཉེས་བྱས་སོ། །ཉེས་བྱས་ཀྱིས་སྐུར་ན་ཉེས་བྱས་ཕྲ་མོའོ། །ཞེས་
གསུངས་པ་ལྟར་སྦོམ་པོས་སྐུར་བ་བཏབ་ན་ཉེས་བྱས་ཡིན་ཡང་དགེ་སློང་ལ་མི་ཚངས་
སྤྱོད་ཀྱིས་སྐུར་བ་འདེབས་པ་མཚང་ཆེ་བ་ལ་ལྟོས་ནས་འདི་ནི་དམིགས་བསལ་ཡིན་ནོ། །
ཉེས་བྱས་ཀྱིས་སྐུར་ན་ཉེས་བྱས་ཡིན་ན་ལུང་ཞུ་བ་ཆེ་ཆུང་གཉིས་ཀར་རབ་བྱུང་བསྙེན་

པར་མ་རྫོགས་པ་དགེ་ཚུལ་སོགས་ལ་གཞི་མེད་པར་ཕམ་པས་སྐུར་ན་ཉེས་པ་སྦོམ་པོ་
འབྱུང་བར་གསུངས་པ་དང་འགལ་ལོ་ཞེ་ན། མི་འགལ་ཏེ། བསྙེན་པར་མ་རྫོགས་པ་དགེ་
ཚུལ་ལྟ་བུས་རྩ་བའི་ཉེས་པ་ལ་འཇུག་ན་ལྟུང་བ་ཉེས་བྱས་ལས་མི་འབྱུང་ཡང་བྱེད་ལས་
ཕམ་པ་དང་འདྲ་བ་ཡིན་པས་དེས་སྐུར་ན་སྦོམ་པོ་སྐྱེད་པ་འཐད་དོ། །གཞན་ཡང་ཞུ་བ་ཆེ་
ཆུང་གཉིས་ཀར་མུ་སྟེགས་པ་དང་ཁྱིམ་པ་ལ་གཞི་མེད་པར་ཕམ་པས་སྐུར་ན་ཉེས་བྱས་
འབྱུང་བར་གསུངས་པ་ནི་མ་བརྟགས་པར་འཇུག་པའི་ཉེས་བྱས་ཙམ་སྟེ། ཞུ་འགྲེལ་ལས།
ཕྱི་རོལ་པ་རྣམས་ལ་ཕམ་པའི་ཐ་སྙད་མེད་མོད་ཀྱི། འོན་ཀྱང་ཆོས་འདི་པ་ལ་ལྟོས་ནས་
ཕམ་པའི་ཐ་སྙད་གདགས་ཏེ། འོག་མ་ཁྱིམ་པ་ལ་སྐུར་བ་བཏབ་པ་ལ་སོགས་པ་ལ་ཡང་
དེ་དང་འདྲ་བར་ཤེས་པར་བྱའོ། །འདི་ལ་ནི་མ་བརྟགས་པ་ཡིན་པའི་ཕྱིར་ཉེས་བྱས་སོ། །
ཞེས་གསུངས་པའི་ཕྱིར་རོ། །ཡང་ཞུ་བ་གཉིས་ཀར་མ་ནིང་སོགས་སྡོམ་པ་སྐྱེ་བའི་བར་
ཆད་དང་ལྡན་པ་སོགས་དང་མི་མ་ལགས་པ་ལ་གཞི་མེད་པར་ཕམ་པས་སྐུར་ན་ཉེས་པ་
སྦོམ་པོ་འབྱུང་བར་གསུངས་པ་ཡང་ཤེས་བཞིན་མ་ཡིན་པར་འཇུག་པའི་ཉེས་བྱས་ལ་
སྦོམ་པོའི་མིང་གིས་བཏགས་པ་ཡིན་ནམ་བརྟག་པར་བྱའོ། །གཞན་ཡང་བཤེས་ངོར་སྟེར་
བ་དང་ཟས་ཅུང་ཟད་ཀྱི་ཕྱིར་ཆོས་བསྟན་ན་ཉེས་བྱས་ཡིན་པ་ལ། དེ་གཉིས་ཀྱིས་སྐུར་བ་
ལྟུང་བྱེད་དུ་གསུངས་པ་དང་འགལ་ལོ་ཞེ་ན། འདིའི་དོན་ལ་རིན་ཕྲེང་ལས། དེ་གཉིས་
རྫུན་ཤས་ཆེ་བའི་སྐུ་འདེབས་ཡིན་པས་རྫུན་གྱི་ལྟུང་བ་ཡིན་ལ། འདི་རྫུན་ཡིན་ཡང་
ཉམས་འདུན་ཆེ་བའི་སྐུར་འདེབས་ཀྱི་ཕྱོགས་ནས་བཤད་པ་ཡིན་ནོ། །ཞེས་གསུངས་སོ། །
སྐུར་བ་གདབ་བྱའི་མིང་མ་སྨོས་པར་མི་ཚངས་པར་སྤྱོད་དོ། །མ་ཤ་ཀ་ལྔ་བས་ལྷག་པ་
བརྐུས་སོ་ཞེས་ཟེར་བ་ལྟ་བུས་སྐུར་བ་འདེབས་པ་ཡང་ངོ་ཞེས་སྦོམ་པོའོ་ཞེས་པའི་དོན་ནོ། །
གཉིས་པ་ཆེས་ན་སྨད་ནི། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དང་།
དགེ་འདུན་གྱི་དབྱེན་བྱས་པའོ། །བསམས་ཏེ་སྨྲས་སོ་ཞེས་བྱ་བ་ལ་སོགས་པས་གཞོགས་
སྨོས་བྱེད་ན་ཉེས་བྱས་སོ། །ཞེས་གསུངས་ཏེ། དེ་བཞིན་གཤེགས་པ་ལ་ངན་སེམས་ཏེ་

བསད་སེམས་ཀྱིས་ཁྲག་ཕྱུང་བ་དང༌། དགེ་འདུན་གྱི་དབྱེན་བྱས་པ་ན་སྡིག་པ་ནི་
མཚམས་མེད་འབྱུང་ཡང་ལྟུང་བ་ནི་སྦོམ་པོའོ། །དེ་ཡང་མི་གསོད་པའི་སྦྱོར་བའི་སྦོམ་པོ་
དང༌། དབྱེན་བྱེད་པའི་ལྷག་མའི་ཆར་གཏོགས་པའི་སྤོམ་པོ་སྟེ་གོ་རིམ་བཞིན་ནོ། །དེ་
གཉིས་ཀྱིས་སྐུར་བ་འདེབས་ན་ཉེས་བྱས་ཏེ། ལུང་ཞུ་བ་ལས། དགེ་འདུན་གྱི་དབྱེན་དང་།
ངན་སེམས་ཀྱིས་ཁྲག་ཕྱུང་བས་སྐུར་བ་བཏབ་ན་ཉེས་བྱས་སུ་འགྱུར་རོ། །ཞེས་དང༌། །
རང་གི་རྣམ་བཤད་དང་ཊཱི་ཀ་ལས་ཀྱང་ཉེས་བྱས་སུ་བཤད་དོ། །ཕ་དང་མ་དང་དགྲ་
བཅོམ་པ་བསད་དོ་ཞེས་སྐུར་བ་བཏབ་ན་ཕམ་པའི་ཆོས་ཀྱིས་སྐུར་བ་བཏབ་པ་ཡིན་པས་
ལྷག་མར་འགྱུར་རོ། །དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དང་དབྱེན་
གྱི་མཚམས་མེད་སྦོམ་པོར་གསུངས་པ་ལྷས་སྦྱིན་གྱི་རྒྱུད་ལ་འཇོག་དགོས་ལ། དེ་ལྟ་ན་
བཅས་པ་དེའི་ལས་དང་པོ་པ་གང་འཇོག་དང༌། ལྷས་སྦྱིན་འཇོག་ན་ཕྱིས་སུ་ལ་བྱུང་
དཔྱད་དགོས་ཞེས་མཁས་པ་འགས་གསུངས་སོ། །དེ་ཡང་ཀླུ་མོ་མིར་སྤྲུལ་པ་ལ་མི་ཚངས་
པར་སྤྱོད་པའི་སྦོམ་པོ་བཞིན་དུ་ངན་སེམས་ཀྱིས་ཁྲག་ཕྱུང་བ་ལ་ལྟུང་བ་སྦོམ་པོ་འབྱུང་བ་
ཡང་སྔར་སྲོག་གཅོད་ཀྱི་ཕམ་པའི་སྐབས་སུ་སྤྱིའི་སྒོ་ནས་བཅས་པ་མཛད་པས་བསྡུས་པ་
ཡིན་པས། ལྷས་སྦྱིན་ལ་སྤོམ་པོ་བྱུང་བ་ཡིན་ནོ། །འོན་ཀྱང་ཁྲག་ཕྱུང་བ་ལ་སྦོམ་པོ་འབྱུང་
ཞེས་དེའི་སྦོམ་པོའི་མིང་ཙམ་ལྷས་བྱིན་གྱི་རྟེན་ལ་གསར་དུ་བཅས་པ་ཡིན་ནོ། །དབྱེན་གྱི་
མཚམས་མེད་ཀྱི་སྦོམ་པོ་ནི་ལྷས་བྱིན་གྱི་རྟེན་ལ་བཅས་པ་མཛད་ཅིང་། ལྷས་བྱིན་ནི་ལས་
དང་པོ་པ་ཡིན་པས་ལྟུང་བ་བྱུང་བ་མི་འཐད་ལ། དེའི་རྗེས་སུ་དབྱེན་གྱི་མཚམས་མེད་མ་
བྱུང་བ་འདྲ་ཡང་སངས་རྒྱས་ཞལ་བཞུགས་ཚེ་འབྱུང་རུང་བས་དེ་ལྟར་བཅས་པ་མི་འགལ་
ཞིང་། བཅས་པ་ལ་དགོས་པ་མེད་པར་ཡང་མི་འགྱུར་ཏེ། འབྱུང་རུང་བ་དགག་པའི་ཕྱིར་
རོ། །བསམ་པ་ནི་མཐོང་ཐོས་སོགས་ཀྱི་གཞི་མེད་པར་སྐུར་བ་འདེབས་པར་འདོད་པས་
སྦྱོར་བ་ནི་བདག་གིས་བསམས་ཏེ་སྨྲས་སོ། །དགེ་སློང་སྟན་ལས་ལངས་ཏེ་སོང་ངོ་ཞེས་
བྱ་བ་ལ་སོགས་པས་གཞོགས་སྨོས་སམ་ཟུར་གྱིས་སྐུར་འདེབས་ཀྱི་ཚིག་སྨྲ་བར་བྱེད་ན་

ཉེས་བྱས་སོ། །ཞུ་བ་ལས། དགེ་སློང་སྟན་ལས་ལངས་ཏེ་བདག་གིས་བསམས་ཏེ་སྨྲས་
སོ་ཞེས་ཟེར་ཞིང་སྐྱེ་བོ་ཐམས་ཅད་ལས་ཉེས་བྱས་སུ་འགྱུར་རོ། །ཞེས་དང་། འགྲེལ་ཆུང་
ལས། དགེ་སློང་མང་ཞིག་གི་ཁྲོད་དུ་ལྡེམ་པོའི་ངག་ཏུ་ཕས་ཕམ་པ་ཡང་བྱེད་པ་ཡོད་པ་ལྟ་
ཞིག་ཅེས་བྱ་བ་དང་འདྲ་བའི་ཚིག་ཟུར་དུ་སྨྲས་ཏེ། དགེ་སློང་དུ་འཕྲིག་ཏུ་བཅུག་པ་བཞིན་
དུ་ཉེས་བྱས་རེ་རེར་འགྱུར་རོ། །ཞེས་གསུངས་སོ། །དེ་ལྟར་གཞི་མེད་དང་བག་ཙམ་གྱིས་
སྐུར་བ་འདེབས་པའི་དངོས་གཞིའི་ལྟུང་བ་འབྱུང་བ་ལ་གོང་སྨོས་བཞིན་ཉམས་འདུན་
དགོས་པས་ཉམས་འདུན་གྱིས་སྐུར་བ་འདེབས་པ་ཅུང་ཟད་འབྱུང་རིང་བ་ཡིན་ཡང་།
ཉམས་འདུན་མེད་པར་སྐུར་བ་འདེབས་པ་ནི་གང་ཟག་འགའ་ལ་འབྱུང་ཉེ་སྟེ། རང་
བཞིན་གྱིས་མི་ལ་ལ་ཞིག་གཞན་གྱི་སྐྱོན་རྗོད་པ་ལ་དགའ་ཞིང་། སྐྱོན་དེ་ཡོད་པར་ཚུལ་
བཞིན་མ་མཐོང་ཡང་སྐུར་བ་འདེབས་ནས་རྗོད་པར་བྱེད་པ་དང༌། ཡང་འགའ་རེས་
གཞན་གྱི་རྙེད་བཀུར་དང་སྙན་གྲགས་སོགས་ལ་ཟུར་ཟ་ཕྲག་དོག་གི་དབང་གིས་སྐུར་
འདེབས་བྱེད་པ་དང༌། འགའ་རེས་རང་དང་མི་མཐུན་པ་ཅུང་ཡོད་པ་རྒྱུ་མཚན་དུ་བྱས་
ནས་རང་གི་བསླབ་པ་ལ་མི་སེམས་པར་སྐུར་འདེབས་བྱེད་པ་སོགས་ཡོད་པས་སོ། །དེ་
ལྟར་སྐུར་བ་འདེབས་ན་བསམ་པ་གཞན་ལ་ངན་ན་སྦྱོར་བ་རང་ལ་རྩུབ་ཅེས་པའི་དཔེ་
ལྟར་ལྷག་མའི་དངོས་གཞི་བྱུང་ན་དེའི་རྣམ་སྨིན་དམྱལ་བ་ངུ་འབོད་ཆེན་པོར་སྐྱེ་བར་ལྟུང་
བ་སྡེ་ལྔའི་དགེ་མི་དགེའི་འབྲས་བུ་བརྟག་པའི་མདོ་ལས་གསུངས་ཤིང༌། སྤྱིར་སྐུར་
འདེབས་བྱས་པའི་ལས་ཀྱི་རྣམ་སྨིན་ལ་རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་
ལས། བསྐལ་པ་དག་ནི་དུ་མར་ཡང་། །ལུས་ནི་དཔག་ཚད་ལྔ་བརྒྱར་འགྱུར། །དེ་ལ་
མགོ་ཡང་ལྔ་བརྒྱ་སྟེ། །མགོ་རྣམས་རེ་རེ་དག་ལ་ཡང་། །ལྔ་བརྒྱའི་ལྕེ་ལས་ཉུང་མི་འགྱུར། །
ལྕེ་གཅིག་ལ་ཡང་ཐོང་གཤོལ་ནི། །ལྔ་བརྒྱར་ཚང་སྟེ་མི་ཉུང་བར། །རབ་ཏུ་འབར་བས་རྨོ་
བྱེད་དེ། །སྐུར་འདེབས་སྡིག་པའི་ལས་ཀྱིས་སོ། །ཞེས་གསུངས་པས་རང་ལ་རྣམ་སྨིན་
ཤིན་ཏུ་ལྕི་བ་འབྱུང་ཞིང་། གཞན་ལ་དེ་ཙམ་གྱིས་གནོད་ཅི་ཡང་བྱེད་མི་ནུས་ཏེ། སྔོན་

མཛའ་བོ་དང་ས་ལས་སྐྱེས་གཉིས་ཀྱིས་དགེ་སློང་གྱད་བུ་ནོར་ལ་སྐུར་བ་བཏབ་པ་བཞིན་
ནོ། །དེའི་ཕྱིར་ལོག་ལྟ་སྐུར་འདེབས་སོགས་སྨྲ་བ་ལ་དགའ་བ་རྣམས་དང་། ཁྱད་པར་
དགེ་འདུན་པ་མང་པོ་དང་མཉམ་དུ་འགྲོགས་པ་རྣམས་ཀྱིས། བསོད་ནམས་ཀྱི་ཞིང་ཁྱད་
པར་ཅན་འཕགས་པའི་དགེ་འདུན་པ་རྣམས་ཉེས་པ་གསོག་པའི་ཡུལ་དུ་འགྱུར་ཉེན་ཆེ་
བས་རྒྱུན་དུ་འདི་ལ་དོགས་ཟོན་བྱེད་པ་གལ་ཆེའོ། །གཞི་མེད་པ་དང་བག་ཙམ་གྱི་དགེ་
འདུན་ལྷག་མ་ཞུ་བའོ།། །། །
གསུམ་པ་བསྒོ་བོ་ལས་གྱུར་པའི་ལྷག་མ་རྣམས་འཆད་པ་ལ་གསུམ། སྐབས་སུ་སྦོམ་པོའི་
དོན་གཞན་བསྟན་པ་དང་། ཐུན་མོང་གི་མཚན་ཉིད་དང་། ཐུན་མིན་སོ་སོའི་མཚན་ཉིད་
འཆད་པའོ། དང་པོ་ནི། གཞན་གྱི་འཁོར་ཁ་འདྲེན་ན་སྦོམ་པོའོ། །ཞེས་གསུངས་ཏེ། སྡེ་
སྣོད་འཛིན་པ་ལ་སོགས་པ་གཞན་གྱི་འཁོར་དགེ་སློང་གིས་བདག་ཉིད་ཀྱི་ཕྱོགས་སུ་ཁུ་
འདྲེན་ཞིང་རང་གི་འཁོར་དུ་འཇོག་ནི་དབྱེན་དང་ཉེ་བའི་ཉེས་པ་སྦོམ་པོའོ། །གཉིས་པ་
ཚིག་ཚོགས་བསྐྱུང་བའི་ཆེད་དུ་བསྒོ་འགྱུར་གྱི་ལྟུང་བ་རྣམས་ཀྱི་ཡན་ལག་ཐུན་མོང་དུ་
མདོར་བསྡུས་ཏེ་བསྟན་པ་ལ་བཞི། རྫོགས་པར་བྱེད་པ་རྐྱེན་གྱི་ཐུན་མོང་བ་དང༌། སྦྱོར་
བའི་མཚན་ཉིད་ཐུན་མོང་བ་དང་། བསླབ་པར་བྱ་བའི་ཐུན་མོང་བ་དང་། མཐར་ཐུག་གི་
ཐུན་མོང་བའོ། །དང་པོ་ནི། བཟློག་པའི་ཚུལ་གྱིས་མི་གཏོང་བར་རྗེས་སུ་སྒྲུབ་པའི་རང་
བཞིན་ནི་རྗེས་སུ་མཐུན་ནོ། །གསོལ་བ་ནི་བཟློག་པ་དང་འདྲ་བ་ཉིད་དོ། །ཚིག་གི་སྐད་
ཅིག་མ་ནི་གཅིག་ཉིད་དོ། །བཟླས་པ་ནི་ཐ་དད་པ་ཉིད་དོ། །མཇུག་སྡུད་པ་ནི་མ་ཡིན་ནོ། །
ཞེས་གསུངས་ཏེ། བཞམས་བསྒོ་དང་གསོལ་བཞིའི་ལས་ཀྱིས་བཟློག་པའི་ཚུལ་གྱིས་
ཟློག་པ་ན་བསམ་པས་མི་གཏོང་བར་ལུས་ངག་གིས་རྗེས་སུ་སྒྲུབ་པའི་རང་བཞིན་དབྱེན་
བྱེད་པ་ལ་སོགས་པའི་ལྷག་མ་བཞི་པོ་འདི་དག་ནི་བཟློག་པའི་ཚུལ་གྱིས་རྗེས་སུ་མཐུན་
ནོ། །དེ་ལྟར་ཊི་ཀ་ལས། མི་གཏོང་བར་རྗེས་སུ་སྒྲུབ་པའི་རང་བཞིན་དེ་ནི་བཟློག་པའི་
ཚུལ་གྱིས་རྗེས་སུ་མཐུན་པ་ཡིན་ཏེ། ཞེས་གསུངས་སོ། །དེ་ཡང་བཟློག་པ་ཡན་ལག་ཏུ་

དགོས་པར་མཐུན་པ་དང་། བཟློག་པའི་གྲངས་དང་ལྟུང་བའི་གྲངས་མཐུན་པ་དང༌།
བཟློག་པའི་གནས་སྐབས་དང་ལྟུང་བའི་གནས་སྐབས་མཐུན་པར་ཊི་ཀ་ལས་གསུངས་སོ། །
དེ་གསུམ་ལས་ཕྱི་མའི་དོན་ནི། བཟློག་པ་སྦྱོར་བར་གྱུར་པ་ལ་ནི་ལྟུང་བ་ཡང་སྦྱོར་ལྟུང་
དང་། བཟློག་པ་མཐར་ཐུག་པ་ལ་ནི་ལྟུང་བ་ཡང་མཐར་ཐུག་པ་ལྷག་མ་སྐྱེད་པའོ་ཞེས་
པའི་དོན་ནོ། །གསོལ་བ་དེ་གཙོ་བོར་དགེ་འདུན་ཐུགས་བསྟུན་པའི་ལས་ཡིན་པས་ན་དེ་
བཟློག་པའི་ཐབས་ཡིན་གྱི་བཟློག་པ་དངོས་ཉིད་མིན་པས་ལྟུང་བ་ཐ་དད་པའི་བྱེད་པ་པོ་
མིན་ནམ་སྙམ་ན། གསོལ་བཞིའི་ལས་ཀྱི་དང་པོ་བཟློག་པར་དགེ་འདུན་ལ་ཞུ་ཞིང་
གསོལ་བ་ནི་དངོས་སུ་བཟློག་པ་མ་ཡིན་ཡང་དངོས་སུ་བཟློག་པའི་ལས་བརྗོད་པ་དང་པོ་
གཉིས་དང་སྦྱོར་ལྟུང་སྐྱེད་པའི་བྱེད་པ་པོར་འདྲ་བ་ཉིད་དོ། །དེས་ན་དབྱེན་བྱེད་པ་ལྟ་བུ་
གསོལ་བ་ལ་མི་གཏོང་ན་སྦོམ་པོར་འགྱུར་རོ། །འོ་ན་བཞམས་བསྒོ་ལ་ཡང་དེ་ལྟར་
དོགས་པ་གཅད་དགོས་སམ་སྙམ་ན། མི་དགོས་ཏེ་བཞམས་བསྒོ་ནི་ཐ་མལ་བའི་ཚིག་
གིས་དངོས་སུ་བཟློག་པ་ཡིན་པའི་ཕྱིར་རོ། །གསོལ་བའི་ཚིག་དེ་ལྟུང་བའི་བྱེད་པ་པོ་ཡིན་
ན། དེ་ལ་ཚིག་གི་ཆ་ཤས་དུ་མ་ཡོད་པས་དེ་རྣམས་ཀྱང་ལྟུང་བ་ཐ་དད་པའི་བྱེད་པ་པོ་ཡིན་
ནམ་ཞེ་ན། གསོལ་བའི་ཚིག་གང་གི་སྐད་ཅིག་མུ་གང་ལ་ནི་ལྟུང་བ་འབྱུང་བར་འགྱུར་
བའི་སྐད་ཅིག་མ་དེའི་ཁོངས་སུ་གསོལ་བའི་ཚིག་མཐའ་དག་འདུས་པ་ཡིན་པས་གསོལ་
བའི་ཚིག་ཐམས་ཅད་སྦྱོར་ལྟུང་གཅིག་སྐྱེད་པའི་ཚིག་གཅིག་པ་ཉིད་དོ། །དེས་ན་གསོལ་
བའི་སྟོད་སྨད་བར་གྱིས་སྦྱོར་ལྟུང་ཐ་དད་པ་གསུམ་སྐྱེད་པ་སོགས་ནི་མ་ཡིན་ནོ། །དེ་
བཞིན་དུ་བརྗོད་པ་དང་པོ་དང་གཉིས་པ་དང་གསུམ་པ་རྣམས་ཀྱང་དེ་བཞིན་ཡིན་པར་
མདོ་འདིས་བསྟན་ཏོ། །དེ་ལྟར་ཊཱི་ཀ་ལས། ཚིག་གང་ལ་སྐད་ཅིག་མ་གཅིག་ལ་ལྟུང་བ་
འབྱུང་བར་འགྱུར་བའི་སྐད་ཅིག་མ་དེའི་ཁོངས་སུ་ཚིག་མཐའ་དག་འདུས་སོ། །དེས་ན་
ཤིན་ཏུ་རྒྱུན་རིང་དུ་ཟིན་ན་ཡང་ཚིག་གཅིག་ཏུ་ཟད་དེ། ལྟུང་བ་ཡང་གཅིག་ཁོ་ན་འབྱུང་བ་
ཡིན་གྱི་ཆ་ཤས་རེ་རེ་ལ་ཡང་མ་ཡིན། རྩ་བ་རེ་རེ་ལ་ཡང་མ་ཡིན་ནོ། །སྐད་ཅིག་མ་གང་

ལ་ཚེ་དང་ལྡན་པ་ལྷ་སྦྱིན་ཁྱོད་དགེ་འདུན་དབྱེ་བར་བྱེད་པའི་དངོས་པོ་འདི་ལྟ་བུ་ཐོང་
ཞིག་ཅེས་བྱ་བ་ལ་སོགས་པ་བརྗོད་པ་ན་ཚིག་ཕལ་ཆེར་བྱས་པ་ཉིད་ཡིན་པས་དེ་ནི་
འདིར་དངོས་གཞིའི་དུས་ཡིན་ཏེ། གསོལ་བ་དང་ལས་བརྗོད་པའི་དུས་དེ་གཉིས་ནི་ལྟུང་
བའི་བྱེད་པ་པོ་ཉིད་ཡིན་གྱི། དུས་ཕྱི་མ་གཞན་ནི་རྩོམ་པ་གཅིག་ཏུ་གྱུར་པའི་ཕྱིར། དེའི་
ཁོངས་སུ་གཏོགས་པ་ཉིད་དོ། །ཞེས་གསུངས་སོ། །ཆ་ཤས་རེ་རེ་དང་། རྩ་བ་རེ་རེ་ཞེས་
པ་ནི་ངོ་བོ་བརྗོད་པ། བྱ་བ་བརྗོད་པ། བྱེད་པ་བརྗོད་པ་སྟེ་དེ་རེ་རེ་ལ་དོན་གྱི་ཆ་ཤས་རེ་
རེ་དང་། ཚིག་རྐང་པ་རེ་རེ་ལ་རྩ་བ་རེ་རེ་ཞེས་བརྗོད་དོ། །འོ་ན་བརྗོད་པ་གསུམ་ལས་
ལྟུང་བ་གཅིག་སྐྱེད་དམ་ཐ་དད་སྐྱེད་ཅེ་ན། བརྗོད་པ་ལན་གསུམ་བཟླས་པ་ནི་བཟློག་པ་
ཐ་དད་པ་ཡིན་པས་ལྟུང་བ་ཐ་དད་པ་རེ་རེ་སྐྱེད་པ་ཉིད་དོ། །འོ་ན་མཇུག་སྡུད་བརྗོད་པ་
ལས་ཀྱང་ལྟུང་བ་ཐ་དད་པ་སྐྱེད་དམ་ཞེ་ན། མཇུག་སྡུད་བརྗོད་པ་ནི་ལས་བརྗོད་པ་
གསུམ་པ་ལས་ཐ་དད་པ་ཉིད་མ་ཡིན་ནོ། །དེ་ཡང་བཟླས་པ་ཐ་མའི་ནང་དུ་གཏོགས་པར་
རིགས་སོ་ཞེས་ཊཱི་ཀ་ལས་སོ། །འོ་ན་གོང་དུ་སྨོས་པ་བཞིན་ཚིག་གི་བྱ་བ་རྫོགས་པའི་སྐད་
ཅིག་མ་གཅིག་གིས་ལྟུང་བ་གཅིག་བསྐྱེད་ན་ལུང་རྣམ་འབྱེད་ལས། ལས་བརྗོད་པ་
གསུམ་པ་པརྗོད་པ་ན་མ་རྫོགས་པར་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་
ན་ཉེས་པ་སྦོམ་པོར་འགྱུར་རོ། །རྫོགས་པར་བརྗོད་པ་ན་དགེ་འདུན་ལྷག་མར་འགྱུར་རོ་
ཞེས་བརྗོད་པ་གསུམ་པ་ཚིག་གཅིག་ལ་བརྟེན་ནས་ལྟུང་བ་གཉིས་བསྐྱེད་པར་གསུངས་
པ་དང་འགལ་བར་འགྱུར་རོ་ཞེ་ན། དེ་ནི་ཡི་གེ་ལྷག་པའམ་སྔར་གྱི་སྦོམ་པོའི་རྒྱུན་ལ་
དགོངས་པ་གང་རུང་ཡིན་ནོ། །དེ་ཡིན་ཏེ། དེ་ལས་གཞན་བརྗོད་པ་གསུམ་པ་རྫོབ།ས་པ་
ན་ལྷག་མ་འབྱུང་གི བརྗོད་པ་དེ་མ་རྫོགས་པའི་སྐབས་སུ་སྦྱོར་ལྟུང་བསྐྱེད་པར་མི་འགྲུབ་
པའི་ཕྱིར་ཏེ། རྣམ་འབྱེད་འགྲེལ་ལས། གསོལ་བ་དང་ལས་བརྗོད་པ་གཉིས་པ་ལ་མི་
གཏོང་ན་ཉེས་པ་སྦོམ་པོར་འགྱུར་ཏེ། དགེ་འདུན་གྱིས་བསྒོ་བ་ལས་འདས་པ་དེའི་སྦྱོར་
བ་ཡིན་པའི་ཕྱིར་རོ། །བརྗོད་པ་གསུམ་པ་བྱས་པ་ན་མི་གཏོང་ན་དངོས་གཞིའི་དུས་ཡིན་

པའི་ཕྱིར་དགེ་འདུན་ལྷག་མར་འགྱུར་རོ་ཞེས་འབྱུང་གི་མ་རྫོགས་པའི་སྦོམ་པོ་དེའི་བཤད་
པ་མ་བྱུང་བ་དང༌། ཊཱི་ཀས་དྲངས་པའི་རྣམ་འབྱེད་དུ། ལས་བརྗོད་པ་གསུམ་པ་རྫོགས་
པར་བརྗོད་ན་དགེ་འདུན་ལྷག་མར་འགྱུར་རོ་ཞེས་འབྱུང་གི་མ་རྫོགས་པ་ན་སྦོམ་པོ་
འབྱུང་བའི་ལུང་མ་བྱུང་བའི་ཕྱིར་དང༌། སོར་འགྲེལ་ཀུན་བཏུས་ལས་ཀྱང་བརྗོད་པ་
གསུམ་པ་ལ་ནི་མཐའ་ལ་མི་གཏོང་བའི་དངོས་གཞི་ཁོ་ན་གསུངས་ཀྱི། བརྗོད་པ་གསུམ་
པ་མ་རྫོགས་པའི་སྦོམ་པོ་མ་གསུངས་པ་དང་། མའི་རྣམ་འབྱེད་ལས་བསྒོ་འགྱུར་གྱི་ལྟུང་
བ་བཤད་པའི་སྐབས་ཐམས་ཅད་དུ་བརྗོད་པ་གསུམ་པ་མ་རྫོགས་པ་ལ་ལྟུང་མེད་དུ་
གསུངས་པ་དང་འགལ་ཞིང་། གཞན་ཡང་ཊཱི་ཀ་ལས། སྐད་ཅིག་མ་གང་ལ་ལྷ་སྦྱིན་ཁྱོད་
དགེ་འདུན་དབྱེ་བར་འདོད་པའི་དངོས་པོ་འདི་ལྟ་བུ་ཐོང་ཞིག་ཅེས་བྱ་བ་ལ་སོགས་པ་
བརྗོད་པ་ན་ཚིག་ཕལ་ཆེར་བྱས་པ་ཉིད་ཡིན་པས་དེ་ནི་འདིར་དངོས་གཞིའི་དུས་ཡིན་ཏེ་
ཞེས་དང་། གསོལ་བ་དང་ལས་བརྗོད་པའི་དུས་དེ་གཉིས་ནི་ལྟུང་བའི་བྱེད་པ་པོ་ཡིན་གྱི།
དུས་ཕྱི་མ་གཞན་ནི་རྩོམ་པ་གཅིག་ཏུ་གྱུར་པའི་ཕྱིར་དེའི་ཁོང་སུ་གཏོགས་པ་ཉིད་དོ་ཞེས་
གསུངས་པ་དང་། རང་གི་རྣམ་བཤད་ལས། སྐད་ཅིག་མ་གང་ལ་ཕལ་ཆེར་བྱས་པ་ཉིད་
གང་ཡིན་པ་དེ་ནི་འདིར་དངོས་གཞིའི་དུས་ཡིན་ཏེ་ཞེས་བརྗོད་པ་གསུམ་པའི་ཚིག་མ་
རྫོགས་པར་ཕལ་ཆེར་བྱས་པ་ན་དངོས་གཞི་ལྷག་མ་འབྱུང་བར་གསུང་གི་དེའི་སྐབས་
སྦོམ་པོ་འབྱུང་བར་མ་གསུངས་པ་དང་འགལ་བའི་ཕྱིར་རོ། །འོ་ན་ཊི་ཀར་དྲངས་པའི་ལུང་
རྣམ་འབྱེད་ལས། ལས་བརྗོད་པ་གསུམ་པ་རྫོགས་པར་བརྗོད་ན་དགེ་འདུན་ལྷག་མར་
འགྱུར་རོ་ཞེས་རྫོགས་པར་བརྗོད་པ་ན་ལྷག་མར་གསུངས་པ་དང་འགལ་ལོ་ཞེ་ན། མི་
འགལ་ཏེ། འདིར་རྫོགས་མ་རྫོགས་ནི། ལྟུང་བ་བསྐྱེད་པའི་ཡན་ལག་ཏུ་སོང་བའི་བརྗོད་
པ་རྫོགས་མ་རྫོགས་ལ་དགོངས་པར་བཤད་ནུས་པའི་ཕྱིར་ཏེ་ཕལ་ཆེར་བྱས་ན་བྱས་པའོ་
ཞེས་ཊཱི་ཀ་ལས་གསུངས་པ་ལྟར་རོ། །འོ་ན་ཟློག་བྱེད་སྐོར་གཅིག་ལ་བསྒོ་འགྱུར་གྱི་ལྟུང་
བ་དུ་འབྱུང་སྙམ་ན། བསྒོ་འགྱུར་གྱི་ལྟུང་བ་ལྔ་འབྱུང་བ་ཡིན་ཏེ། བསྒོ་འགྱུར་གྱི་ལྟུང་བ་

རྣམས་བཟློག་ཅིང་མི་གཏོང་བ་ལས་གྱུར་པ་ཡིན་ལ། བཞམས་བསྒོ་དང་གསོལ་བ་དང་
བརྗོད་པ་གསུམ་སྟེ་ཟློག་བྱེད་ལྔར་ངེས་པའི་ཕྱིར་རོ། །དེ་ལྟར་ཊི་ཀར། དགེ་འདུན་ལྷག་
མ་བཞི་པོ་དེ་དག་བཟློག་པ་དང་འབྲེལ་བ་ཡིན་པ་དེའི་ཕྱིར། བཟློག་པ་ཇི་སྙེད་བྱེད་པ་
ལྟུང་བ་ཡང་དེ་སྙེད་འགྱུར་རོ། །ཞེས་དང་། སྡོམ་འགྲེལ་དཔག་བསམ་སྙེ་མ་ལས། དང་
པོ་བཞིའི་མཐར་སྦོམ་པོ་རེ་རེ་དང་། བརྗོད་པ་གསུམ་པའི་མཐར་མི་གཏོང་ན་ལྷག་མའི་
དངོས་གཞི་སྟེ། ཞེས་གསུངས་སོ། །བསླབ་པའི་གཞི་འདི་དག་གི་སྐབས་སུ་དང་པོར་
རྩོམ་པ་ན་ཉེས་བྱས་སྐྱེད་མོད། དེ་ནི་བསྒོ་བ་ལས་གྱུར་པ་མ་ཡིན་པས་མ་བགྲོངས་སོ། །
དེས་ན་བཞམས་བསྒོ་དང༌། གསོལ་བ་དང་། ལས་བརྗོད་པ་དང་པོ་དང་། གཉིས་པ་
རྣམས་ལ་མི་གཏོང་ན་སྦོམ་པོ་རེ་རེ་སྟེ་སྦོམ་པོ་བཞི་དང་། ལས་བརྗོད་པ་གསུམ་པ་ཕལ་
ཆེར་བྱས་པ་ན་མི་གཏོང་ན་དངོས་གཞི་ལྷག་མར་འགྱུར་བ་སྟེ་ལྔའོ། །འདུལ་བ་མེ་ཏོག་
ཕྲེང་རྒྱུད་དང་མའི་སོ་ཐར་ཊི་ཀ་དང་བསྡུས་པ་དང་འགྲེལ་ཆུང་སོགས་ལས་བཞམས་བསྒོ་
བྱས་ཀྱང་མི་གཏོང་བའི་མཐར་འབྱུང་བའི་ལྟུང་བ་དེ་ཉེས་བྱས་སུ་བཤད་ཀྱང་། སྤྱིར་ཉེས་
པར་བྱས་པ་ཡིན་ཞིང་། དེ་ཡང་སྦོམ་པོ་ཡང་བ་ཡིན་པས་ཉེས་བྱས་སུ་མིང་བཏགས་
པའམ་དགོངས་པ་གང་ཡིན་བཙལ་དགོས་ལ། གསར་ཕྱོགས་ཀྱི་མཁས་པ་འགས་ནི་དེ་
སྡེ་པ་གཞན་གྱི་ལུགས་ཡིན་པར་ཡང་གསུངས་སོ། །དོན་ལ་ནི་བཞམས་བསྒོ་བྱས་ཀྱང་མི་
གཏོང་ན་སྦོམ་པོར་འདོད་དགོས་ཏེ། དབྱེན་བྱེད་པའི་ལྷག་མའི་སྐབས་ཀྱི་ལུང་རྣམ་
འབྱེད་ལས། བཞམས་ཏེ་བསྒོ་བ་ན་གཞི་དེ་གཏོང་ན་དེ་ལྟ་ལེགས། གལ་ཏེ་མི་གཏོང་ན་
ཉེས་པ་སྦོམ་པོར་འགྱུར་རོ། །ཞེས་དང། ལུང་དེའི་འགྲེལ་པ་ལས། གང་ཟག་གི་ཚིག་
གིས་བཞམས་ཏེ་ཕྱིར་བཟློག་པ་ན་མི་གཏོང་ན་ཡང་ཉེས་པ་སྦོམ་པོར་འགྱུར་བ་སྟེ། དགེ་
འདུན་གྱིས་བསྒོ་བ་ལས་འདས་པ་ན་དངོས་གཞིར་འགྱུར་བའི་ཕྱིར་ཏེ། གང་ཟག་གིས་
བསྒོ་བ་དེ་དགེ་འདུན་གྱིས་བསྒོ་བ་ལ་འཇུག་པ་ཉིད་ཡིན་པས་སྦྱོར་བ་ཡིན་པའི་ཕྱིར་ཞེས་
སྦོམ་པོ་ཡིན་པའི་རྒྱུ་མཚན་དང་བཅས་ཏེ་གསུངས་པ་དང་། རྩ་བར། འཇུག་པ་ནི་སྦྱོར་བ་

ཉིད་དོ་ཞེས་དང་། ཊཱི་ཀ་ལས། དགེ་འདུན་གྱི་དབྱེན་བྱ་བ་ལ་སོགས་པའི་འཇུག་པ་ནི་
སྦྱོར་བ་ཉིད་དེ་སྦོམ་པོ་ཡིན་ནོ། །འཇུག་པ་ཞེས་བྱ་བའི་གནས་སྐབས་ཀྱི་བྱེ་བྲག་མ་
བསྟན་པས་ན། བཞམས་ཏེ་བསྒོ་བ་དང༌། ཞེས་པ་དང༌། ཡང་རྩ་བར། བསྐྲད་པ་དང་
གླེང་བ་དང་དྲན་པར་མ་བྱས་པ་ནི་དེའིའོ་ཞེས་བསྐྱེད་པ་དང་གླེང་དྲན་མ་བྱས་པའི་དུས་
ཀྱི་འཇུག་པ་སྦོམ་པོར་དོགས་པ་བསལ་ཏེ་ཉེས་བྱས་སུ་བསྟན་ནས། དེ་ཕྱིན་ཆད་སྦོམ་པོ་
མཚན་ཉིད་པར་བསྟན་པའི་ཕྱིར་ཏེ། ཊཱི་ཀ་ལས། དྲན་པར་བྱས་པའི་གནས་སྐབས་ནི་
བདག་ཉིད་ཀྱི་ཁ་ན་མ་ཐོ་བ་དྲན་དུ་ཟིན་ཀྱང་། ཡོངས་སུ་མི་གཏོང་བས་མངོན་པར་ཞེན་
པ་ཆེས་དམ་པ་ཉིད་དང་། སྡིག་པའི་བསམ་པ་ཡང་ཆེས་ལྕི་བ་ཉིད་ཡིན་པར་ཤེས་པས་
དེའི་ཚེ་ན་ནི་སྦོམ་པོར་གསུངས་སོ། །ཞེས་དང་། ཀུན་བཏུས་ལས། གླེང་བ་དང་དྲན་པ་
དང་བསྐྲད་པའི་ལས་བྱས་པ་ཕྱིན་ཆད་ཀྱི་འཇུག་པ་ནི་སྦྱོར་བ་ཉིད་དེ་ཉེས་པ་སྦོམ་པོའོ། །
ཞེས་དང༌། གཞུང་འགྲེལ་ལས། བཞམས་ཏེ་བསྒོ་བ་ན་མི་གཏོང་ན་སྦོམ་པོ་ཞེས་
གསུངས་པའི་ཕྱིར་རོ། །དེ་བཞིན་དུ་སྡོམ་འགྲེལ་དཔག་བསམ་སྙེ་མར། དང་པོ་བཞིའི་
མཐར་སྦོམ་པོ་རེ་རེ་ཞེས་གསུངས་སོ། །འདི་ལ་ཕྲེང་རྒྱུད་འགྲེལ་བ་ཚིག་དོན་རབ་ཏུ་
གསལ་བའི་ཉི་འོད་ལས། སྦོམ་པོར་བཤད་པ་ནི་མ་དག་པར་མངོན་ཏེ། གསོལ་བའི་
མཐའ་ལ་མི་གཏོང་བ་དང་ཉེས་པ་ཆེ་ཆུང་མེད་པར་ཐལ་བའི་ཕྱིར་རོ། །གསོལ་བ་དང་
བརྗོད་པ་དང་པོ་གཉིས་ཀྱི་མཐའ་ལ་མི་གཏོང་བའི་སྦོམ་པོ་ལ་ཡང་བྱེ་བྲག་ཡོད་དེ། །
གསོལ་བའི་མཐའ་ལ་མི་གཏོང་བ་ལ་སྦོམ་པོ་ཡང་བ་དང་། བརྗོད་པ་དང་པོ་དང་གཉིས་
པའི་མཐའ་ལ་མི་གཏོང་བ་ལ་ཡང་སྦོམ་པོ་ལྕི་བ་དང་ཤིན་ཏུ་ལྕི་བའི་བྱེ་བྲག་ཡོད་པས་སོ། །
གལ་ཏེ་དེ་དག་ལ་ཉེས་པ་ཆེ་ཆུང་གི་བྱེ་བྲག་མེད་ན་བརྗོད་པ་ཐ་མའི་མཐའ་ལ་ཡང་དགེ་
འདུན་ལྷག་མར་མི་འགྱུར་རོ་ཞེས་བཤད་ཀྱང་། གསོལ་བའི་མཐའ་ལ་མི་གཏོང་བ་དང་
ཉེས་པ་ཆེ་ཆུང་མེད་པར་ཐལ་བའི་ཕྱིར་ཞེས་པ་མ་གྲུབ་སྟེ། སྤྱིར་སྦོམ་པོ་ལ་ཡང་བ་དང་།
ཤིན་ཏུ་ཡང་བ་དང་། ལྕི་བ་དང་། ཤིན་ཏུ་ལྕི་བ་བཞི་ཡོད་པ་ལས་བཞམས་བསྒོའི་མཐའི་

སྦོམ་པོ་ཤིན་ཏུ་ཡང་བ་དང་། གསོལ་བའི་མཐའི་སྦོམ་པོ་ཡང་བ་ཡིན་པའི་ཕྱིར་རོ། །
གཉིས་པ་ནི། འཇུག་པ་ནི་སྦྱོར་བ་ཉིད་དོ། །བསྐྲད་པ་དང་། གླེང་བ་དང་དྲན་པར་མ་
བྱས་པ་ནི་དེའིའོ། །ཞེས་གསུངས་ཏེ། སྤྱིར་འཇུག་པ་ལ། རྩོམ་པ་ལ་འཇུག་པ་དང༌།
བཟློག་ཀྱང་མི་གཏོང་བའི་བདག་ཉིད་ཀྱིས་འཇུག་པ་གཉིས་ཡོད་པ་ལས་ཕྱི་མའི་དབང་
དུ་བྱས་ནས་བཟློག་པ་དེ་དག་གི་སྐབས་སུ་ལྟུང་བ་ཇི་ལྟར་འབྱུང་ཞེ་ན། བཞམས་བསྒོ་
དང་གསོལ་བ་ལ་སོགས་པ་བྱས་པ་ན་མི་གཏོང་བའི་བདག་ཉིད་ཀྱིས་འཇུག་པ་སྟེ། དགེ་
འདུན་གྱི་དབྱེན་བྱེད་པ་ལྟ་བུ་ལ་བཟློག་ཀྱང་མི་གཏོང་བར་བསམས་པས་ལུས་ངག་གིས་
འཇུག་པ་ནི་དགེ་འདུན་ལྷག་མའི་སྦྱོར་བ་ཉིད་ཡིན་པས་སྦྱོར་བའི་སྦོམ་པོ་སྐྱེད་པ་ཉིད་དོ། །
ཊི་ཀ་ལས། ཐ་མ་མ་གཏོགས་པའི་མི་གཏོང་བ་ནི་སྦྱོར་བ་ཉིད་དོ། ཐ་མ་ལ་ནི་དངོས་
གཞིའོ། །ཞེས་དང་། འགྲེལ་ཆུང་ལས། བསྒོ་བ་ལན་རེ་རེའི་ཚེ་གཏོང་དུ་མི་བཏུབ་ཅིང་
ལྷག་མ་བྱེད་པར་འཇུག་པ་ནི་སྦོམ་པོ་རེ་རེར་འགྱུར་རོ། །ཞེས་སོ། །འོ་ན་ཁྱིམ་སུན་
འབྱིན་པའི་དགེ་སློང་ལ་བསྐྲད་པ་མ་བྱས་པར་དགེ་འདུན་ལ་འདུན་པས་འགྲོ་བའོ་ཞེས་
སོགས་ཀྱིས་སྐུར་བ་དང༌། བཀའ་བློ་མི་བདེ་བའི་དགེ་སློང་ལ་གླེང་དྲན་མ་བྱས་པར་
བརྗོད་པར་བྱ་བ་མིན་པ་ཉིད་དུ་བྱེད་པ་ཡང་སྦྱོར་བ་ཡིན་ནམ་ཞེ་ན། ཁྱིམ་སུན་འབྱིན་
པའི་དགེ་སློང་ལ་ཁྱིམ་པའི་གྲོང་ནས་བསྐྱེད་པ་མ་བྱས་པ་དེ་དང༌། བཀའ་བློ་མི་བདེ་བའི་
དགེ་སློང་ལ་ལྟུང་བའི་ངོ་བོ་བརྗོད་པའི་སྒོ་ནས་གླེང་བར་མ་བྱས་པ་དང་། ཡུལ་དང་དུས་
དང་བྱ་བ་དང་གྲོགས་བརྗོད་པའི་སྒོ་ནས་དྲན་པར་མ་བྱས་པར་རིམ་བཞིན་ཁྱེད་རྣམས་
འདུན་པས་འགྲོ་བའོ་ལ་སོགས་པ་འགྲོ་མིན་བཞིས་སྐུར་བ་འདེབས་པ་དང་། བཀའ་བློ་
མི་བདེ་བའི་ཚིག་སྨྲ་བ་ལ་འཇུག་པ་ནི་སྦྱོར་བ་དེའི་སྦྱོར་བ་སྟེ་ཉེས་བྱས་སུ་འགྱུར་བའོ། །
དབྱེན་དང་དེ་རྗེས་ཕྱོགས་པ་གཉིས་ཀ་ལའང་བཞམས་བསྒོའི་གོང་གི་འཇུག་པ་ལ་ཉེས་
བྱས་འབྱུང་བར་ལུང་ལས་བཤད་དོ། །གནས་སྐབས་འདི་ལ་ནི་མངོན་པར་ཞེན་པ་ཞན་
པ་ཉིད་དང༌། སྡིག་པའི་བསམ་པ་ཤས་ཆུང་བའི་ཕྱིར་ཉེས་བྱས་སུ་གསུངས་སོ། །འདུན་

པས་འགྲོ་བའོ་ཞེས་སོགས་ཀྱི་འགྲོ་བ་ནི་འཇུག་པ་ཞེས་པའི་དོན་ཡིན་པས་ཉེ་དུ་སོགས་
ལ་འདུན་པ་སྟེ་འདོད་ཆགས་ཀྱིས་འཇུག་པ་དང་། མི་དགའ་བའི་ཡུལ་ལ་ཞེ་སྡང་གིས་
འཇུག་པ་དང༌། ཚུལ་མི་ཤེས་པས་གཏི་མུག་གིས་འཇུག་པ་དང༌། ཡུལ་འགའ་ལ་
འཇིགས་པ་སྟེ་སྐྲག་པས་འཇུག་པ་ཡིན་ནོ་ཞེས་བརྗོད་པའི་དོན་ཏེ། ཞུ་འགྲེལ་ལས།
འདུན་པ་ནི་རྗེས་སུ་ཆགས་པའོ། །དེའི་འགྲོ་བ་ནི་འཇུག་པ་སྟེ། ཞེས་གསུངས་པའི་ཕྱིར་
རོ། །བསྐྲད་པ་དང་གླེང་དྲན་མ་བྱས་པར་འཇུག་པ་ནི་སྦྱོར་བའི་སྦྱོར་བ་ཡིན་པར་བསྟན་
པ་དེའི་ཤུགས་ཀྱིས་བསྐྱེད་པ་དང༌། གླེང་དྲན་བྱས་པ་ན་འཇུག་པ་ནི་སྦྱོར་བ་ཉིད་དོ་ཞེས་
བསྟན་ཏོ། །དེ་བཞིན་དུ་ཞུ་འགྲེལ་ལས་ཁུངས་སུ་དྲངས་པའི་ལུང་ཞུ་བ་དང་། རྒྱ་ཆེར་
འགྲེལ་དང་། སོར་འགྲེལ་ཀུན་བཏུས་རྣམས་ལས་ཀྱང་དེ་ལྟར་གསུངས་སོ། །དེ་ལྟར་
བསྐྲད་པ་དང་གླེང་དྲན་བྱས་པ་ན་འཇུག་པའི་སྦྱོར་བ་ལ་སྦོམ་པོ་འབྱུང་ཞིང་། སྦོམ་པོ་དེ་
གཉིས་ནི་རིམ་བཞིན་ཁྱིམ་སུན་འབྱིན་པའི་ལྷག་མའི་སྦྱོར་སྦོམ་དང་། བཀའ་བློ་མི་བདེ་
བའི་ལྷག་མའི་སྦྱོར་སྦོམ་ཡིན་ཡང་བསྒོ་འགྱུར་གྱི་སྦོམ་པོ་ནི་མ་ཡིན་ཏེ། བཞམས་བསྒོ་
སོགས་བསྒོ་བ་གཏན་ནས་མ་བྱས་པའི་ཕྱིར་རོ། །འོན་ཀྱང་ཁྱིམ་སུན་འབྱིན་པའི་ལྷག་
མའི་སྐབས་ཀྱི་ལུང་རྣམ་འབྱེད་ལས། དགེ་སློང་གིས་ཅུང་ཟད་ཅི་ཙམ་དུ་དགེ་སློང་གང་
དག་གིས་བདག་ཉིད་བསྐྲད་པའི་ལས་བྱས་པར་ཤེས་བཞིན་དུ་དེ་དག་ལ་འདུན་པས་
འགྲོ་བ། ཞེ་སྡང་གིས་འགྲོ་བ། གཏི་མུག་གིས་འགྲོ་བ། འཇིགས་པས་འགྲོ་བ་ཞེས་ཟེར་
ན་ཐམས་ཅད་དུ་ཉེས་བྱས་སུ་འགྱུར་རོ། །ཞེས་དང་། དེ་བཞིན་དུ་བཀའ་བློ་མི་བདེ་བའི་
ལྷག་མའི་སྐབས་ཀྱི་རྣམ་འབྱེད་ལས། དགེ་སློང་གིས་ཅུང་ཟད་ཅི་ཙམ་དུ་དགེ་སློང་རྣམས་
ཀྱིས་གདོན་པར་གཏོགས་པའི་བསླབ་པའི་གཞི་རྣམས་དང༌། བདེ་བར་གཤེགས་པའི་
མདོར་གཏོགས་པ་རྣམས་ཀྱིས་ཆོས་དང་མཐུན་པ་དང༌། འདུལ་བ་དང་མཐུན་པར་སྨྲས་
པ་ན་བདག་ཉིད་བརྗོད་པར་བྱ་བ་མ་ཡིན་པ་བྱེད་ན་ཐམས་ཅད་དུ་ཉེས་བྱས་སུ་འགྱུར་རོ། །
ཞེས་དང་། དེ་བཞིན་དུ་སྡེ་དགེའི་བཀའ་འགྱུར་ན་བཞུགས་པའི་ལུང་ཞུ་བ་ལས་ཀྱང་དེ་

ལྟར་གསུངས་པ་ནི་སྦོམ་པོ་ཡང་ཉེས་པར་བྱས་པ་ཡིན་པས་སྦོམ་པོ་ལ་ཉེས་བྱས་ཞེས་
སྤྱིའི་མིང་གིས་བསྙད་པ་ཡིན་ནམ་བརྟག་པར་བྱའོ། །འོ་ན་འཇུག་པ་སྦྱོར་བའི་དམིགས་
བསལ་དུ་རྩ་བར་ལྷག་མ་འོག་མ་གཉིས་ཁོ་ནར་སྟོན་པ་ཅི་ཞེ་ན། འཇུག་པ་ནི་སྦྱོར་བ་
ཉིད་དོ་ཞེས་པའི་འཇུག་པ་ནི། ཊཱི་ཀར་བཤད་པ་ལྟར་བཞམས་བསྒོའི་འོག་གི་འཇུག་པ་
ཡིན་པའི་ཕྱིར་བསྒོ་བ་བྱས་ཀྱང་མི་གཏོང་བའི་འཇུག་པ་ཡིན་ལ། དབྱེན་དང་དེ་རྗེས་
ཕྱོགས་གཉིས་ནི་བྱ་བ་དེ་ལ་ཞུགས་ཙམ་ནས་བཞམས་བསྒོ་སོགས་བྱས་ན་བསྒོ་བ་ཆགས་
ཤིང་། དེ་ལས་མི་གཏོང་ན་སྦོམ་པོ་སོགས་སུ་འགྱུར་བ་དང་། ལྷག་མ་འོག་མ་གཉིས་ལ་
ནི་བསྐྱེད་པ་དང་། གླེང་དྲན་མ་བྱས་པའི་སྐབས་སུ་བསྒོ་བ་ལྔ་བྱས་ཀྱང་མི་ཆགས་ལ། དེ་
ལས་མི་གཏོང་བའི་འཇུག་པ་ལ་ཉེས་བྱས་ལས་མེད་པའི་རྒྱུ་མཚན་གྱིས་ཡིན་ནོ། །
གསུམ་པ་ནི། དེ་ལ་ནི་བསྒོ་བར་མི་བྱ་བ་ཉིད་དོ། །དེ་དག་ལ་བཞམས་པ་དང་ལས་ཀྱིས་
མི་བསྒོ་བར་མི་བྱའོ། །ཞེས་གསུངས་ཏེ། ཁྱིམ་སུན་འབྱིན་པའི་དགེ་སློང་ལ་བསྐྲད་པ་མ་
བྱས་པ་དེ་དང་། བཀའ་བློ་མི་བདེ་བའི་དགེ་སློང་ལ་གླེང་དྲན་མ་བྱས་པ་དེ་ལ་ནི་བཞམས་
ཏེ་བསྒོ་བ་ལ་སོགས་པ་བཟློག་པ་ལྔས་བསྒོ་བར་མི་བྱ་བ་ཉིད་དོ། །བྱས་ཀྱང་མི་ཆགས་
ལ་ཉེས་བྱས་ཏེ། ཞུ་བ་ལས། མི་ཆགས་ཏེ། དགེ་འདུན་ལ་ཡང་འགལ་ཚབས་ཅན་དུ་
འགྱུར་རོ། །ཞེས་དང་། སོར་འགྲེལ་ཀུན་བཏུས་ལས། {ཁྱིམ་སུན་འབྱིན་པ་)འདི་ལ་སྔར་གླེང་བ་
དང་བསྐྱེད་པ་མ་བྱས་པར་བཟློག་པའི་ཆོ་ག་དང་ལས་བྱེད་ན་ཆོ་ག་ལས་འདས་པའི་ལས་
མི་ཆགས་པར་བྱེད་པ་ཡིན་པས། བྱེད་པ་པོའི་དགེ་འདུན་ལ་ཡང་འགལ་ཚབས་སུ་འགྱུར་
རོ་ཞེས་གསུངས་པའི་ཕྱིར་རོ། །བསྐྱེད་པ་དང་གླེང་དྲན་བྱས་ནས་བསྒོ་ཞེས་ཤུགས་ཀྱིས་
བསྟན་ཏོ། །དགེ་འདུན་གྱི་དབྱེན་བྱེད་པ་དང་། དེའི་རྗེས་སུ་ཕྱོགས་པ་དང༌། ཁྱིམ་སུན་
འབྱིན་པ་དང༌། བཀའ་བློ་མི་བདེ་བར་བྱེད་པ་དེ་དག་ལ་དགེ་འདུན་གྱིས་བསྐོས་ནས་
གང་ཟག་གཅིག་གིས་དེ་ལྟར་མ་བྱེད་ཅེས་བཞམས་པ་སྟེ་ཚིག་འཇམ་པོ་སྙན་པས་ལྐོག་ཏུ་
གྲོས་གདབ་པ་དང༌། གསོལ་བཞིའི་ལས་ཀྱིས་མི་བསྒོ་བར་མི་བྱའོ། །བཞི་པ་ནི། དེའི་

མཐའ་ལ་མི་གཏོང་ནའོ། །ཞེས་གསུངས་ཏེ། བསྒོ་འགྱུར་གྱི་ལྷག་མ་བཞི་པོ་འདི་ནམ་གྱི་
ཚེ་འབྱུང་ཞེ་ན། བཤད་མ་ཐག་པའི་གསོལ་བཞིའི་ལས་དེའི་མཐའ་ལ་སྟེ་དེ་ཡང་བརྗོད་
པ་གསུམ་པ་ཕལ་ཆེར་བྱས་པ་ན་དབྱེན་ལ་རྟུལ་བར་བྱེད་པ་ལ་སོགས་པ་མི་གཏོང་ན་
བསྒོ་འགྱུར་གྱི་ལྟུང་བ་དངོས་གཞི་རྫོགས་པར་བསྐྱེད་པའོ། །དེ་ལྟར་རང་འགྲེལ་ལས།
སྐད་ཅིག་མ་གང་ལ་ཕལ་ཆེར་བྱས་པ་ཉིད་གང་ཡིན་པ་དེ་ནི་འདིར་དངོས་གཞིའི་དུས་
ཤེས་པར་བྱའོ་ཞེས་གསུངས་པ་དང༌། ཊཱི་ཀ་ལས་ཀྱང་དེ་ལྟར་ལས་ཕལ་ཆེར་བྱས་ན་
དངོས་གཞིའི་དུས་ཡིན་པར་གསུངས་སོ། །འོ་ན་ལུང་རྣམ་འབྱེད་ལས། ལས་བརྗོད་པ་
གསུམ་པ་བརྗོད་པ་ན་མ་རྫོགས་པར་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་
ན་ཉེས་པ་སྦོམ་པོར་འགྱུར་རོ། །རྫོགས་པར་བརྗོད་པ་ན་དགེ་འདུན་ལྷག་མར་འགྱུར་རོ་
ཞེས་མ་རྫོགས་པའི་སྐབས་སུ་སྦྱོར་ལྟུང་དང༌། དངོས་གཞི་འབྱུང་བ་ལ་རྫོགས་པར་
བརྗོད་དགོས་པར་བཤད་པའི་དོན་ཅི་ཞེ་ན། མ་རྫོགས་པའི་གནས་སྐབས་སུ་སྦྱོར་ལྟུང་
འབྱུང་བར་བཤད་པ་ནི་ཡི་གེ་ལྷག་པའམ་སྔར་གྱི་སྦོམ་པོའི་རྒྱུན་ལ་དགོངས་པ་གང་རུང་
ཡིན་པ་དང་། རྫོགས་པར་བརྗོད་པ་དགོས་པར་བཤད་པ་ནི་ལྟུང་བ་སྐྱེད་པའི་ཡན་ལག་
ཏུ་གྱུར་པའི་བརྗོད་པ་རྫོགས་དགོས་པའི་དོན་ཡིན་པར་སྔར་བཤད་པ་ལྟར་རོ། །ལུང་
རྣམ་འབྱེད་ལས། མཐུན་པ་དང་ཆོས་མ་ཡིན་པས་སྒོ་བར་བྱེད་ན་ལྟུང་བ་མེད་དོ། །མི་
མཐུན་པ་དང་ཆོས་ཀྱིས་སྒོ་བར་བྱེད་ན་ལྟུང་བ་མེད་དོ། །ཞེས་སོགས་གསུངས་ཏེ། དེ་ནི་
མ་འདུས་པའམ་འདུན་པ་ཕྱིར་བཟློག་པ་གང་རུང་གིས་མི་མཐུན་པ་མེད་ཀྱང་དགེ་འདུན་
གྲངས་མ་ཚང་བ་སོགས་ཆོས་མ་ཡིན་པས་སྒོ་བར་བྱེད་པ་དང་། མི་མཐུན་པ་ཡོད་ལ་དགེ་
འདུན་གྲངས་ཚངས་པ་སོགས་ཀྱིས་སྒོ་བར་བྱེད་པ་ན་དེ་དག་གི་མཐར་མི་གཏོང་ཡང་
ལྟུང་བ་མེད་པར་གསུངས་པ་ཡིན་ལ། དེ་ནི་དངོས་གཞིའི་ལྟུང་བ་མེད་པའི་དོན་ཏེ། རྣམ་
འབྱེད་འགྲེལ་པ་ལས། ལྟུང་བ་མེད་དོ་ཞེས་གསུངས་པ་ནི་དགེ་འདུན་ལྷག་མ་མེད་པར་
ཟད་ཀྱི། དགེ་འདུན་གྱིས་ཟློག་པ་ཉིད་ཀྱི་སྦྱོར་བ་ལ་ནི་ཉེས་བྱས་ལ། མཐར་ནི་སྦོམ་པོ་

ཞེས་བྱ་བའི་ཐ་ཚིག་གོ །ཞེས་གསུངས་པའི་ཕྱིར་རོ། །
གསུམ་པ་བསྒོ་བ་ལས་གྱུར་པ་ཐུན་མོང་མིན་པ་སོ་སོའི་མཚན་ཉིད་བཤད་པ་ལ་གཉིས།
གཙོ་བོ་དགེ་སྦྱོང་གི་ཚུལ་ལ་ལོག་པར་སྒྲུབ་པའི་ལྷག་མ་དང༌། དགེ་འདུན་གྱི་གཞི་ལ་
ལོག་པར་སྒྲུབ་པའི་ལྷག་མ་འཆད་པའོ། །དང་པོ་ལ་གཉིས། དབྱེན་དངོས་དང༌། དེའི་
གྲོགས་བྱེད་པའི་ལྷག་མ་འཆད་པའོ། །དང་པོ་ལ་བཞི་ལས། དང་པོ་གླེང་གཞི་ནི་ཡུལ་
རྒྱལ་པོའི་ཁབ་ཏུ་གང་ཟག་ལྷས་བྱིན་གྱིས་ཉོན་མོངས་པ་རྙེད་པ་དང་བཀུར་སྟི་འདོད་
པས་ཉེས་པ་དགེ་འདུན་གྱི་དབྱེན་བྱེད་པ་ལ་བཟློག་པ་ལྔས་བཟློག་ཀྱང་མ་བཏང་བ་ལས་
ལྷག་མ་འདི་བཅས་སོ། །གཉིས་པ་དགག་བྱ་ནི། དགེ་སྦྱོང་གི་ཚུལ་ལ་ལོག་པར་བསྒྲུབས་
པས་རང་ལ་རྣམ་སྨིན་ཤིན་ཏུ་ལྕི་བ་འབྱུང་བ་དང༌། རང་རིགས་ཀྱི་དགེ་འདུན་པ་ལ་
གནོད་པའོ། །གསུམ་པ་ངོ་བོ་ནི། སྡོམ་པ་གསོ་རུང་ཡན་ཆད་དང་ལྡན་པའི་བཅས་ལྡན་
དགེ་སློང་གིས་མཚམས་གཅིག་གི་ནང་དུ་དབྱེ་བྱ་སོ་སོའི་སྐྱེ་བོའི་དགེ་སློང་བརྒྱད་ཡན་
ཆད་ཀྱི་གྲངས་ཚང་བ་ལས་ཀྱི་ཁ་སྐོང་བར་འོས་པ་དག་ལ་འདུ་ཤེས་མ་འཁྲུལ་བར་དགེ་
འདུན་རྣམས་ཆོས་ལས་ཆོས་མ་ཡིན་པའི་ཕྱོགས་སུ་འབྱེད་པར་འདོད་པས་ངག་གི་རིག་
བྱེད་ཀྱིས་འབྱེད་པར་ཞུགས་པ་ལ་བཞམས་བསྒོ་དང་གསོལ་བཞིའི་ལས་ཀྱིས་བཟློག་
ཀྱང་མི་གཏོང་བ་ལས་གྱུར་པའི་ལྟུང་བ་དངོས་གཞི་རྫོགས་པའོ། །བཞི་པ་གཞུང་དོན་ནི།
རྟུལ་བར་བྱེད་པ་ཉིད་དོ། །དབྱེན་ལའོ། །དགེ་འདུན་གྱིའོ། །ཞེས་གསུངས་ཏེ། གོང་མི་
གཏོང་ན་དབྱེན་བྱེད་པའི་དགེ་འདུན་ལྷག་མར་འགྱུར་ཞེ་ན། རྟུལ་བར་བྱེད་པ་སྟེ་རྩོལ་
བར་བྱེད་པ་ཉིད་བརྗོད་པ་གསུམ་པ་ལ་མི་གཏོང་ན་ལྷག་མར་འགྱུར་བ་ཉིད་དོ། །ཡུལ་
གང་ལ་རྟུལ་བར་བྱེད་ཅེ་ན། དབྱེན་ལའོ། །གང་དབྱེན་བྱེད་པ་ལ་ཞེ་ན། དགེ་འདུན་གྱི་
དབྱེན་བྱེད་པ་ལའོ། །སོར་འགྲེལ་ཀུན་བཏུས་དང་གཞུང་འགྲེལ་སོགས་ལས་འདིའི་
ལྷག་མ་འབྱུང་བ་ལ་སྟོན་པ་དངོས་སུ་ཞལ་བཞུགས་པ་ཞིག་དགོས་པར་གསུངས་ཀྱང་།
བྱ་འདུལ་འཛིན་གྱིས་མཛད་པའི་འདུལ་ཊིཀ་འཐད་ལྡན་ཞེས་བྱ་བ་ལས། མཚམས་མེད་

དུ་འགྱུར་བའི་དབྱེན་ད་ལྟ་མི་སྲིད་ཀྱང་ལྷག་མར་འགྱུར་བའི་དབྱེན་ནི་ཆོས་ལས་ཐ་དད་
པར་གསོལ་བའམ་ཚུལ་ཤིང་གིས་འབྱེད་པ་ལས་བཟློག་པ་རྫོགས་པ་ན་ལྷག་མར་འགྱུར་
བ་ཁོ་ནའོ་ཞེས་དང༌། འདུལ་འཛིན་གྲགས་པ་རྒྱལ་མཚན་གྱི་འདུལ་བའི་བསླབ་བྱ་ཆེན་
མོ་ལས། དགེ་འདུན་དབྱེན་གྱི་ལྷག་མའི་ཡན་ལག་ཏུ་འཁོར་ལོའི་དབྱེན་དགོས་པ་མ་
ཡིན་ཏེ། སངས་རྒྱས་མྱ་ངན་ལས་འདས་ནས་འཁོར་ལོའི་དབྱེན་མི་འབྱུང་ཞིང་། ལས་
དང་པོ་པ་ལ་ལྟུང་བ་མེད་པས་དགེ་འདུན་དབྱེན་གྱི་ལྷག་མ་མི་སྲིད་པར་འགྱུར་བའི་ཕྱིར་
རོ། །དེས་ན་བསླབ་ཚིག་ལྔ་བརྗོད་པ་ལ་སོགས་པའི་སྒོ་ནས་ཆོས་ལས་ཐ་དད་པའི་དངོས་
པོར་གསོལ་ཞིང་། དོན་དེས་ཚུལ་ཤིང་ལེན་དུ་བཅུག་པ་ལ། དགེ་འདུན་གྱིས་བཟློག་
བསྒོ་རྣམ་པ་ལྔ་བྱས་པའི་མཐའ་ལ་མ་བཏང་ན་ལྷག་མར་འགྱུར་བ་ཡིན་ནོ། །ཞེས་དང་།
དཔག་སྟེ་ལས། སྟོན་པ་དང་མཆོག་ཟུང་གཅིག་འདས་པའི་འོག་ཏུ་ལས་དང་པོ་པ་མ་ཡིན་
པའི་དགེ་སློང་གིས་བསླབ་ཚིག་ལྔ་ལྟ་བུ་སློབ་པའི་ཆེད་དུ་ཚུལ་ཤིང་བྲིམ་པའི་ལས་བྱས་
པ་སྟེ། དེའི་ཚེ་བཟློག་བསྒོའི་མཐར་མ་བཏང་ན་འབྲིམ་པ་པོ་ལ་དབྱེན་གྱི་ལྷག་མ་དང་། །
ལེན་པ་པོ་ལ་དེ་རྗེས་ཕྱོགས་ཀྱི་ལྷག་མར་འགྱུར་རོ། །ཞེས་གསུངས་སོ། །འདིའི་ཕྱིར་
བཅོས་ཀྱང་དེ་ཉིད་ལས། བཟོད་གསོལ་དང་མཐུན་པ་བྱིན་པའི་རྗེས་མཐུན་པའི་གསོ་
སྦྱོང་དང་ཉ་ཤིའི་གསོ་སྦྱོང་ལྷན་ཅིག་ཏུ་བྱ་ཞིང་། སྤོ་མགུ་སོགས་ལྷག་མའི་ཕྱིར་བཅོས་ཆོ་
ག་བཞིན་དུ་བྱ་བ་སྟེ། ཞེས་གསུངས་སོ། །ལས་ཕྱེ་བའི་སྐབས་ཀྱི་ཞུ་བ་ལས་ནི་། བཙུན་
པ་དགེ་འདུན་ཕྱེ་ན་ཅིར་འགྱུར། སྦོམ་པོ་སྟེ། གསོལ་བ་དང་ལས་མ་མཉན་ན་དགེ་འདུན་
གྱི་ལྷག་མའོ། །ཞེས་ལས་ཀྱི་དབྱེན་བྱེད་པ་ལ་ཟློག་བྱེད་ཀྱི་མཐར་མ་བཏང་ན་ཡང་ལྷག་
མར་འགྱུར་བ་ལྟ་བུར་གསུངས་སོ། །ཡང་དཔག་སྙེ་ལས། འདི་བཟློག་བསྒོའི་མཐར་མ་
བཏང་ཞིང་དགེ་འདུན་མ་བྱེ་བའི་དབང་དུ་བྱས་ལ། དེས་དགེ་འདུན་བྱེ་བར་གྱུར་ན་
འབྱེད་པ་པོ་ལ་མཚམས་མེད་དུ་འགྱུར་རོ། །ཞེས་གསུངས་པ་དེ་མཛོད་རྩ་འགྲེལ་དང་ཇི་
ལྟར་བསྒྲིག་བརྟག་པར་བྱའོ། །དགེ་འདུན་གྱི་དབྱེན་བྱེད་པའི་དགེ་འདུན་ལྷག་མའོ།། །།

གཉིས་པ་དེའི་གྲོགས་བྱེད་པའི་ལྷག་མ་ལ་བཞི་ལས། དང་པོ་གླེང་གཞི་ནི་ཡུལ་རྒྱལ་པོའི་
ཁབ་ཏུ་གང་ཟག་ཀོ་ཀ་ལི་ཀ་ལ་སོགས་པ་ལྷས་བྱིན་གྱི་འཁོར་དགེ་སློང་བཞིས་ཉོན་
མོངས་པ་དབྱེན་བྱེད་འདོད་ཀྱིས་ཉེས་པ་ལྷས་བྱིན་གྱིས་དགེ་འདུན་དབྱེན་བྱེད་པའི་
གྲོགས་བྱས་པ་ལས་ལྷག་མ་འདི་བཅས་སོ། །གཉིས་པ་དགག་བྱ་ནི་སྔ་མ་དང་འདྲའོ། །
གསུམ་པ་ངོ་བོ་ནི། དགེ་སློང་ཕ་རོལ་པོ་དེ་དབྱེན་བྱེད་པའི་ལྷག་མ་འབྱུང་རུང་གི་དབྱེན་
བྱེད་པ་ན་བཅས་ལྡན་དགེ་སློང་གིས་འདུ་ཤེས་མ་འཁྲུལ་བར་དེའི་གྲོགས་བྱེད་འདོད་
ཀྱིས་གྲོགས་བྱེད་པའི་ཚིག་སྨྲ་བ་ན་བཞམས་བསྒོ་དང་གསོལ་བཞིའི་ལས་ཀྱིས་བཟློག་
ཀྱང་མི་གཏོང་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ནི། དེའི་
གྲོགས་ཉིད་རྗེས་སུ་སྒྲུབ་པར་བྱེད་པའོ། །ཞེས་གསུངས་ཏེ། གང་མི་གཏོང་ན་རྗེས་སུ་
ཕྱོགས་པའི་ལྷག་མར་འགྱུར་ཞེ་ན། དགེ་འདུན་གྱི་དབྱེན་བྱེད་བཞིན་པ་དེའི་གྲོགས་ཉིད་
རྗེས་སུ་སྒྲུབ་པར་བྱེད་པ་སྟེ་ལྷས་སྦྱིན་གང་ལ་བཟོད་ཅིང་འདོད་པ་དེ་ལ་བདག་ཅག་ཀྱང་
འདོད་ཅིང་བཟོད་དོ་ཞེས་སོགས་སྨྲ་བ་ལྟ་བུ་དེ་བརྗོད་པ་གསུམ་པ་ལ་མི་གཏོང་ན་ལྷག་
མར་འགྱུར་བའོ། །རྗེས་སུ་ཕྱོགས་པའི་དགེ་འདུན་ལྷག་མའོ།། །།
གཉིས་པ་དགེ་འདུན་གྱི་གཞི་ལ་ལོག་པར་སྒྲུབ་པའི་ལྷག་མ་ལ་གཉིས། སྐུར་འདེབས་
ལས་གྱུར་པ་ཁྱིམ་སུན་འབྱིན་པའི་ལྷག་མ་དང་། སྤོང་བ་ལས་གྱུར་པ་བཀའ་བློ་མི་བདེ་
བའི་ལྷག་མའོ། །དང་པོ་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་ཟག་
འགྲོ་མགྱོགས་དང་ནབས་སོ་གཉིས་ཀྱིས་ཉོན་མོངས་པ་ཁྱིམ་པ་སུན་འབྱིན་གྱི་སྤྱོད་པ་
ཀུན་ནས་སློང་བྱེད་ཀྱི་ཆགས་པ་སོགས་དང་། རང་སྐྱོད་པའི་དགེ་འདུན་ལ་ལོག་པའི་
བསམ་པ་དག་གིས། ཉེས་པ་ཁྱིམ་པ་སུན་འབྱིན་པར་བྱས་ཤིང་རང་སྐྱོད་པའི་དགེ་འདུན་
ལ་སྐུར་བ་འདེབས་པ་དེ་བཟློག་ཀྱང་མི་གཏོང་བ་ལས་ལྷག་མ་འདི་བཅས་སོ། །གཉིས་
པ་དགག་བྱ་ནི། ཁྱིམ་པའི་སྡིག་རྐྱེན་བྱས་པས་ཁྱིམ་པ་ལ་གནོད་པ་དང་། དགེ་འདུན་ལ་
སྐུར་བ་བཏབ་པས་དགེ་འདུན་གྱི་ཐུགས་བདེ་བ་ལ་གནོད་ཅིང་། ངག་གི་སྡིག་པ་ཆེན་པོ་

འཐོབ་པའོ། །གསུམ་པ་ངོ་བོ་ནི། བཅས་ལྡན་དགེ་སློང་གིས་ཁྱིམ་པ་ལ་རང་གི་ཉེས་སྤྱོད་
བསྟན་པའམ་གཞན་གྱི་ཉེས་སྤྱོད་བསྒྲགས་པས་ཁྱིམ་སུན་ཕྱུང་སྟེ་དགེ་འདུན་གྱིས་བསྐྲད་
པ་ན་འདུ་ཤེས་མ་འཁྲུལ་བར་སྐུར་འདེབས་ཀྱི་ཚིག་སྨྲ་འདོད་ཀྱིས་སྐྱོད་བྱེད་ཀྱི་དགེ་
འདུན་པ་དེ་དག་ལ་སྐུར་བ་འདེབས་པ་ན་བཞམས་བསྒོ་དང་གསོལ་བཞིའི་ལས་ཀྱིས་
བཟློག་ཀྱང་མི་གཏོང་བ་ལས་གྱུར་བའི་ལྟུང་བ་དངོས་གཞིའོ། །བཞི་པ་གཞུང་དོན་ནི།
རང་སྐྲོད་པར་བྱེད་པའི་དགེ་འདུན་ལ་ལོག་པའི་བསམ་པས་དེ་ལ་དེ་ལྟར་ཞུགས་སོ་ཞེས་
རྫུན་དུ་སྨྲ་བ་ཉིད་དོ། །ཞེས་གསུངས་ཏེ། གང་མི་གཏོང་ན་ཁྱིམ་སུན་འབྱིན་པའི་དགེ་
འདུན་ལྷག་མར་འགྱུར་ཞེ་ན། བུད་མེད་དང་ལྷན་ཅིག་རྩེ་ཞིང་འགྲོགས་ཏེ། མལ་སྟན་
གཅིག་ལ་འདུག་པ་དང་། སྣོད་གཅིག་ཏུ་འཐུང་བ་ལ་སོགས་པའི་རང་གི་ཉེས་སྤྱོད་བསྟན་
པའམ་གཞན་གྱི་ཉེས་སྤྱོད་བསྒྲགས་ཏེ་ཁྱིམ་སུན་འབྱིན་པའི་དགེ་སློང་གང་རང་གནས་དེ་
ནས་ཕྱིར་སྐྱོད་པར་བྱེད་པའི་དགེ་འདུན་ལ་དགེ་འདུན་ཁྱེད་རྣམས་ཀྱིས་ལོག་པའི་
བསམ་པ་སྟེ་འདུན་པ་དང་ཞེ་སྡང་དང་གཏི་མུག་དང་འཇིགས་པའི་བསམ་པས་བདག་
བསྐྲད་པའི་ལས་དེ་ལ་ལོག་པ་དེ་ལྟར་ཞུགས་སོ་ཞེས་བདེན་པའི་འདུ་ཤེས་བསྒྱུར་ཏེ་
རྫུན་དུ་སྨྲ་བ་ཉིད་བརྗོད་པ་གསུམ་པ་ལ་མི་གཏོང་ན་ལྷག་མར་འགྱུར་བ་ཉིད་དོ། །ཁྱིམ་
སུན་འབྱིན་པའི་དགེ་འདུན་ལྷག་མའོ།། །།
གཉིས་པ་སྤོང་བ་ལས་གྱུར་པ་བཀའ་བློ་མི་བདེ་བའི་ལྷག་མ་ལ་བཞི་ལས། དང་པོ་གླེང་
གཞི་ནི་ཡུལ་ཀོ་ཤམ་བྷིར་གང་ཟག་འདུན་པས་ཉོན་མོངས་པ་གླེང་བར་མི་འདོད་པས་
ཉེས་པ་བཀའ་བློ་མི་བདེ་བའི་ཚིག་སྨྲས་པ་བཟློག་ཀྱང་མི་གཏོང་བ་ལས་ལྷག་མ་འདི་
བཅས་སོ། །གཉིས་པ་དགག་བྱ་ནི། རང་གི་ཚུལ་ཁྲིམས་ལ་གནོད་པ་དང་། རང་རིགས་
ཀྱི་སེམས་བདེ་བ་ལ་གནོད་པའོ། །གསུམ་པ་ངོ་བོ་ནི། བཅས་ལྡན་དགེ་སློང་ལ་ལྟུང་བ་
གླེངས་པ་ན་འདུ་ཤེས་མ་འཁྲུལ་བར་བཀའ་བློ་མི་བདེ་བའི་ཚིག་སྨྲ་འདོད་ཀྱིས་དགེ་སློང་
མཐའ་དག་གིས་བདག་ཉིད་ཀྱི་བསླབ་པའི་གཞི་མཐའ་དག་ལ་གླེང་བ་འགོག་ཅིང་

བཞམས་བསྒོ་དང་གསོལ་བཞིའི་ལས་ཀྱིས་བཟློག་ཀྱང་མི་གཏོང་བ་ལས་གྱུར་བའི་ལྟུང་
བ་དངོས་གཞིའོ། །བཞི་པ་གཞུང་དོན་ནི། དགེ་སློང་གིས་ལྷག་པའི་ཚུལ་ཁྲིམས་ཀྱིས་
གླེངས་པ་ཉིད་ན་བདག་ཉིད་ཀྱི་དེ་ལ་དགེ་སློང་དག་གིས་བརྗོད་པར་མི་བྱ་བ་ཉིད་དུ་བྱེད་
པ་ལའོ། །ཞེས་གསུངས་ཏེ། གང་མི་གཏོང་ན་བཀའ་བློ་མི་བདེ་བའི་ལྷག་མར་འགྱུར་ཞེ་
ན། ལྟུང་བ་གླེང་བ་པོའི་དགེ་སློང་གིས་ལྟུང་བ་འབྱིན་པ་པོའི་ལྷག་པའི་ཚུལ་ཁྲིམས་ཀྱི་
ཉེས་པ་ཕམ་པ་ནས་བསྡམ་བྱ་ཡན་ཆད་གང་རུང་ཉིད་ཀྱིས་ལྟུང་བ་གླེངས་པ་ཉིད་ན་
བདག་ཉིད་ཀྱི་ཚུལ་ཁྲིམས་དེ་ལ་ཕྱོགས་བཅུ་ན་གནས་པའི་དགེ་སློང་མཐའ་དག་གིས་ཏེ་
དགེ་སློང་སུས་ཀྱང་ཁོ་བོ་དགེ་ཡང་རུང་སྡིག་ཀྱང་རུང་ཅི་ཡང་མ་སྨྲ་ཞིག ཁོ་བོ་ཡང་ཁྱེད་
ལ་ཅི་ཡང་མི་སྨྲའོ་ཞེས་ལྟུང་བ་གླེང་བའི་ཚིག་བརྗོད་པར་མི་བྱ་བ་ཉིད་དུ་བྱེད་པ་དེ་
བརྗོད་པ་གསུམ་པ་ལ་མི་གཏོང་ན་ལྷག་མར་འགྱུར་བའོ། །དགེ་སློང་དམིགས་ཀྱིས་
བསལ་བ་ཁ་ཅིག་གིས་བརྗོད་པར་མི་བྱ་བ་ཉིད་དུ་བྱེད་པ་དང་བསླབ་པའི་གཞི་དམིགས་
ཀྱིས་བསལ་བ་ཁ་ཅིག་གིས་བརྗོད་པར་མི་བྱ་བ་ཉིད་དུ་བྱེད་ན་ཉེས་བྱས་སུ་ཊི་ཀ་ལས་
གསུངས་སོ། །མདོ་སྡེ་དང་མངོན་པའི་བསླབ་པ་སྤོང་ན་ཉེས་བྱས་སོ། །རྩ་བར། སྐབས་
འབྱེད་དུ་མ་བཅུག་པར་མི་བྱའོ་ཞེས་གླེང་བའི་སྐབས་མ་ཕྱེས་པར་གླེང་བར་མི་བྱ་བར་
གསུངས་ཀྱང་འདིར་ནི་དང་པོར་ཉེས་པ་གླེང་བའི་སྐབས་ཕྱེས་པ་ལ་དགེ་སློང་གིས་ལྷག་
པའི་ཚུལ་ཁྲིམས་ཀྱིས་གླེང་བ་ཉིད་ན་བར་སྐབས་སུ་འགྱུར་ཏེ་བཀའ་བློ་མི་བདེ་བའི་ཚིག་
སྨྲས་པའི་དབང་དུ་བྱས་པའོ། །མཚོ་ཊིཀ་ལས་ཀྱང་སྐབས་འདིར་དེ་ལྟར་ཡིན་པར་བཤད་
ལ། ཡང་གཞི་སྨད་ཀྱི་ཡོངས་སུ་སྦྱོང་བའི་གཞིའི་སྐབས་ཀྱི་མཚོ་ཊིཀ་ལས། ཉེས་པ་གླེང་
བའི་སྐབས་ཕྱེ་ཞིག་ཅེས་སྐབས་འབྱེད་དུ་བཅུག་པ་ན་སྐབས་མི་འབྱེད་པ་དང་འབྱེད་པ་
གཉིས་ལས། དང་པོ་ལ་གཉིས་ཏེ། མཐའ་དག་ལ་སྐབས་མི་འབྱེད་པ་དང༌། ཕྱོགས་
འགའ་ལ་སྐབས་མི་འབྱེད་པའོ། །དང་པོ་མཐའ་དག་ལ་སྐབས་མི་འབྱེད་ན་བཞམས་
བསྒོ་ལ་སོགས་ཀྱིས་བཟློག་པར་བྱ་ཞིང་བཟློག་ཀྱང་མ་བཏང་ན་བཀའ་བློ་མི་བདེ་བའི་

ལྷག་མར་འགྱུར་ཞིང་། ཞེས་གླེང་དྲན་མ་བྱས་པར་ཟློག་བྱེད་སོང་ནས་མཐར་མ་བཏང་ན་
ལྷག་མར་འགྱུར་བར་གསུངས་པ་ལྟ་བུ་དེ་གཉིས་འགལ་ལམ་མི་འགལ་བརྟག་པར་བྱ་
ཞིང་། གོང་དུ་གླེང་དྲན་སྔོན་དུ་མ་སོང་བར་བཟློག་པའི་ལས་མི་ཆགས་པར་གསུངས་པ་
དང་འགལ་ལམ་མི་འགལ་བརྟག་པར་བྱ་སྟེ། དེ་ཡང་མཐའ་དག་ལ་སྐབས་མི་འབྱེད་པ་
ཞེས་པ་དེ་དང་པོ་སྐབས་ཕྱེས་ཀྱང་བར་སྐབས་སུ་འགྱུར་བའི་དབང་དུ་བྱས་པ་ལ་
དགོངས་ཞེས་བཤད་ན་ཡང་སྤྱིར་བཤད་ཆོག་པ་ཙམ་ཡོད་ཀྱང་ཚིག་གི་བབས་ལ་བལྟས་
ན་དེ་ལྟར་མིན་པ་འདྲའོ། །དང་པོར་གླེང་བའི་སྐབས་ཕྱེ་བ་ཉིད་ན་བར་སྐབས་སུ་འགྱུར་
ཏེ་བཀའ་བློ་མི་བདེ་བའི་ཚིག་སྨྲ་ན་ཟློག་བྱེད་འགྲོ་དགོས་ཤིང་། སྐབས་མི་འབྱེད་པར་སྨྲ་
ན་བརྗོད་བཅས་ལ་སོགས་པ་བྱའི། བཟློག་པ་མི་བྱ་སྟེ་མི་ཆགས་པའི་ཕྱིར་རོ། །དེ་ལྟར་
ལྷག་མ་བཅུ་གསུམ་པོ་ལས་དངོས་གཞི་རྫོགས་པའི་ཚུལ་གྱིས་གང་འབྱུང་ཉེ་དང་མི་ཉེ་
དཔྱད་ན། རྩོད་པ་དང་བཅས་པ་དང་བརྩམ་དུ་མི་རུང་བ་ལ་སོགས་པ་ཡན་ལག་དུ་མ་
ཚང་དགོས་པས་ཁང་པ་དང་ཁང་ཆེན་གྱི་ལྷག་མ་གཉིས་འབྱུང་མི་ཉེ་ཞིང་། ཉམས་འདུན་
དགོས་པས་སྐུར་འདེབས་ཀྱི་ལྷག་མ་གཉིས་འབྱུང་མི་ཉེ་ལ། བཟློག་པ་ཡན་ལག་ཏུ་
དགོས་པས་བསྒོ་འགྱུར་གྱི་ལྷག་མ་རྣམས་དེང་སང་འབྱུང་མི་ཉེའོ། །དེས་ན་འབྱུང་ཉེ་བ་
ནི་ནང་སེམས་ཅན་ལ་ཆགས་པ་ལས་གྱུར་པའི་ལྷག་མ་ལྔ་པོ་ཡིན་པས་བུད་མེད་དང་སྤྱོད་
ལམ་གཅིག་པ་སོགས་འབྲེལ་འདྲིས་བྱེད་པ་དང་པོ་ནས་སྤང་དགོས་ཏེ། གལ་ཏེ་ཆགས་
པས་ཀུན་ནས་བསླངས་ཏེ་བུད་མེད་དང་སྤྱོད་པ་གཅིག་པར་བྱས་ན་མི་དགེ་བའི་གནས་
ལས་བུད་དུ་མེད་པས་ན་བུད་མེད་དང༌། དཀར་པོའི་ཆོས་རྣམས་ནག་ལུམ་གྱིས་འགྲོ་
བས་ན་ནག་མོ་ཞེས་བཤད་པ་ལྟར་ལྷག་མ་དང་ཕམ་པ་རྣམས་རིམ་བཞིན་འབྱུང་ཞིང་
གཉེན་པོའི་ཕྱོགས་རྣམས་ཕམ་པར་བྱེད་པས་སོ། །དེས་ན་ལུང་ལས་ཀྱང་། བུད་མེད་ནི་
ཀུན་ནས་ཞགས་པ་སྟེ། བདུད་ཀྱི་འཆིང་བ་ཆེན་པོ་ཡིན་ནོ། །ཞེས་གསུངས་སོ། །ལྔ་པོ་དེ་
ལས་ཀྱང་འབྱུང་ཉེ་བ་ནི་འབྱིན་པ་དང་རེག་པའི་ལྷག་མ་གཉིས་ཡིན་པས་དེ་གཉིས་ཀྱི་

ཡན་ལག་ཐམས་ཅད་ཚུ༎་བཞིན་ངེང་པར་བྱས་ནས་དང་པོ་ནས་དེ་གཉིས་མི་འབྱུང་བའི་
ཐབས་ལ་བརྩོན་པ་བ་གལ་ཆེའོ། བཀའ་བློ་མི་བདེ་བའི་དགེ་འདུན་ལྷག་མའོ། །དགེ་
འདུན་ལྷག་མ་རྣམས་རྫོགས་སོ།། །།
འདིར་སོ་ཐར་དང་ལུང་རྣམ་འབྱེད་ལས་མ་ངེས་པ་གཉིས་ཞེས་འབྱུང་བའི་དང་པོ་ཕམ་
ལྷག་ལྟུང་བྱེད་གསུམ་དུ་མ་ངེས་པའི་གླེང་གཞི་ནི། ཡུལ་མཉན་ཡོད་དུ་གང་ཟག་འཆར་
ཀས་ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ཏེ་ཉེས་པ་དབེན་པ་སྐྱབས་ཡོད་
དུ་སྦེད་མར་པུས་མོ་གཏད་དེ་ཆོས་བསྟན་པས་མ་ངེས་པ་དང་པོའི་བསླབ་པ་འདི་བཅས་
སོ། །དགག་བྱ་ནི་ཆགས་པའི་རྐྱེན་བྱས་ཏེ་ཕམ་ལྷག་ལྟུང་བྱེད་གསུམ་གང་རུང་གི་སྦྱོར་
དངོས་ཀྱི་ལྟུང་བ་གང་རུང་གི་རྒྱུར་འགྱུར་བའོ། །ངོ་བོ་ནི། བཅས་ལྡན་དགེ་སློང་གིས་
དབེན་པ་སྐྱབས་ཡོད་དུ་བུད་མེད་ཀྱི་མཚན་དོན་ཡོད་པ་མཚན་བསྟེན་དུ་རུང་བ་དང་ལྡན་
པ་ལ་འདུ་ཤེས་མ་འཁྲུལ་བར་ཆགས་སེམས་ཀྱིས་ཀུན་ནས་བསླངས་ཏེ་དེ་དང་ལྷན་ཅིག་
འདོམ་གང་གི་ནང་དུ་འདུག་པའོ། །འདི་ཕམ་ལྷག་ལྟུང་བྱེད་གསུམ་གྱི་ལྟུང་བ་གང་འབྱུང་
དང༌། དེ་དག་གི་སྦྱོར་དངོས་ཀྱི་ལྟུང་བ་གང་འབྱུང་མ་ངེས་པ་ཡིན་ནོ། །གཉིས་པ་ལྷག་མ་
དང་ལྟུང་བྱེད་དུ་མ་ངེས་པའི་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་ཤི་རི་ཀས།
ཉོན་མོངས་པ་ཤེས་བཞིན་མིན་པས་ཀུན་ནས་བསླངས་ཏེ། ཉེས་པ་ཆུང་མ་གསོ་སྦྱོང་
འཕགས་ལ་དབེན་པ་སྐྱབས་ཡོད་དུ་འདོད་པ་བྱར་མི་རུང་བར་ཆོས་བསྟན་པ་ལས་མ་
ངེས་པ་གཉིས་པའི་བསླབ་པ་འདི་བཅས་སོ། །དགག་བྱ་ནི་ཆགས་པའི་རྐྱེན་བྱས་ཏེ་ལྷག་
མ་དང་ལྟུང་བྱེད་གཉིས་གང་རུང་གི་སྦྱོར་དངོས་ཀྱི་ལྟུང་བ་གང་རུང་གི་རྒྱུར་འགྱུར་བའོ། །
ངོ་བོ་ནི། བཅས་ལྡན་དགེ་སློང་གིས་དབེན་པ་སྐྱབས་ཡོད་དུ་བུད་མེད་ཀྱི་མཚན་དོན་ཡོད་
པ་མཚན་བསྟེན་དུ་རུང་བ་དང་ལྡན་པ་ལ་འདུ་ཤེས་མ་འཁྲུལ་བར་ཆགས་སེམས་ཀྱིས་
ཀུན་ནས་བསླངས་ཏེ་དེ་དང་འདོམ་གང་གིས་བར་ཆོད་པའི་ཕྱི་རོལ་ཏུ་ལྷན་ཅིག་འདུག་
པའོ། །དེ་ལྷག་མ་དང་ལྟུང་བྱེད་གང་འབྱུང་དང་། དེ་གཉིས་ཀྱི་སྦྱོར་དངོས་ཀྱི་ལྟུང་བ་གང་

འབྱུང་མ་ངེས་པའོ། །འདིའི་ལྟུང་བྱེད་ནི་འདུག་པའི་ལྟུང་བྱེད་ཀྱི་དངོས་གཞི་མ་ཡིན་ཏེ།
འདུག་པའི་ལྟུང་བྱེད་ཀྱི་དངོས་གཞི་འབྱུང་བ་ལ་འདོམ་གང་གི་ནང་དུ་འདུག་པའི་ཡན་
ལག་དགོས་པར་ལུང་རྣམ་འབྱེད་དང་མདོ་རྩ་བ་དང་རྒྱ་ཆེར་འགྲེལ་སོགས་གཞུང་མང་
པོར་གསུངས་ཤིང་། བར་འདོམ་གང་བས་རིང་བ་ལ་ཉེས་བྱས་སོ་ཞེས་སོར་འགྲེལ་ཀུན་
བཏུས་ལས་གསུངས་པས་སོ། །དེས་ན་ལུང་རྣམ་འབྱེད་ལས། ལྟུང་བྱེད་ཅེས་བྱ་བ་ནི་
དགུ་བཅུ་པོ་དག་ལས་གང་ཡང་རུང་བས་སོ། །ཞེས་གསུངས་པ་བཞིན་འདུག་པའི་ལྟུང་
བྱེད་ཀྱི་ན་སྨད་དམ་ལྟུང་བྱེད་གཞན་གང་ཡང་རུང་བ་སྟེ། རྣམ་འབྱེད་འགྲེལ་པ་ལས།
དགུ་བཅུ་པོ་དག་ལས་གང་ཡང་རུང་བས་སོ་ཞེས་བྱ་བ་ནི་རྫུན་དུ་སྨྲ་བ་ལས་བྱུང་བའམ།
སྐྱོན་ནས་སྨྲ་བ་ལས་བྱུང་ངམ། ཆོས་སྟོན་པ་ལས་བྱུང་ངམ། ཞེས་སོགས་གསུངས་པའི་
ཕྱིར་རོ། །ཕྲེང་རྒྱུད་ལས། འདོད་བསྟེན་རུང་ངམ་མི་རུང་ཡང་། །མ་ངེས་གཉིས་པའི་ཆོས་
སུ་བརྗོད། །ཅེས་མ་ངེས་པ་གཉིས་པ་ལ་འདོད་པ་བསྟེན་མི་རུང་བའི་བུད་མེད་ཡུལ་དུ་
བྱས་ཀྱང་ལྟུང་བ་བསྐྱེད་པར་གསུངས་པ་བརྟག་པར་བྱའོ། །དེ་ལྟར་འདོམ་གང་གི་ནང་
ངམ་ཕྱི་རོལ་ཏུ་འདུག་པ་ལ་ཕམ་ལྷག་ལྟུང་བྱེད་གསུམ་དང་ལྷག་མ་དང་ལྟུང་བྱེད་གང་
འབྱུང་མ་ངེས་ལ་འབྱུང་ཉེ་བས་དེ་ལྟར་བརྗོད་པའོ། །དེ་གཉིས་མདོ་རྩར་མ་སྨོས་པ་ནི་
ཕམ་ལྷག་ལྟུང་བྱེད་སྨོས་པ་ལས་གཞན་མེད་དེ། དེ་གསུམ་གང་རུང་གི་ཁོངས་སུ་འདུ་
བར་འགྱུར་བའི་ཕྱིར་རོ། །དེ་ལ་དཔག་བསམ་སྙེ་མ་ལས། གནས་དེར་འདུག་ཙམ་ལྟུང་
བྱེད་དང་། དེའི་འབྲས་བུར་གྱུར་པ་ཕམ་ལྷག་གང་རུང་གི་ནང་དུ་འདུས་པས་ལོགས་སུ་
མ་གསུངས་སོ་ཞེས་གསུངས་སོ། །དེ་ལས་གནས་དེར་འདུག་ཙམ་ལྟུང་བྱེད་ཅེས་པ་ནི་
དང་པོར་འདུག་འདོད་ཙམ་གྱིས་འདུག་ན་འདུག་པ་ཙམ་ལ་ལྟུང་བྱེད་འབྱུང་བས་དེའི་
དབང་དུ་བྱས་པར་འདྲའོ། །གལ་ཏེ་དང་པོ་ནས་མི་ཚངས་སྤྱོད་འདོད་ཀྱིས་ཀུན་ནས་
བསླངས་ཏེ་འདུག་ན་མི་ཚངས་སྤྱོད་པར་གཏོགས་པའི་ལྟུང་བ་དང་། རེག་འདོད་ཀྱིས་
ཀུན་ནས་བསླངས་ཏེ་འདུག་ན་རེག་པའི་ལྷག་མར་གཏོགས་པའི་ལྟུང་བར་འགྱུར་ཏེ།

སོར་འགྲེལ་བསྡུས་པ་ལས། མི་ཚངས་པར་སྤྱོད་པར་བྱ་བར་སྦྱོར་བ་དང་ལྷན་ཅིག་
འདུག་པར་ཡང་སྦྱོར་བ་ནི་སྦོམ་པོའོ། །ཞེས་གསུངས་པའི་ཕྱིར་རོ། །དེ་ལྟར་མ་ཡིན་པར་
འདུག་པ་ལ་འདུག་པའི་ལྟུང་བྱེད་འབྱུང་བར་ངེས་ན་འདུག་པའི་ལྟུང་བྱེད་འབྱུང་བར་མ་
ངེས་པ་ཇི་ལྟར་ཡིན་དཔྱད་པར་བྱའོ། །
གསུམ་པ་ལྟུང་བྱེད་ཀྱི་སྡེ་ལ་གཉིས། ཞག་གི་ཆད་ལས་དང་འབྲེལ་བ་སྤང་བའི་སྡེ།
བཤགས་པ་ཙམ་དང་འབྲེལ་བ་ལྟུང་བྱེད་འབའ་ཞིག་པའི་སྡེའོ། །དང་པོ་ལ་གཉིས། ཐུན་
མོང་པ་དང་། ཐུན་མིན་སོ་སོའི་རྣམ་གཞག་གོ །དང་པོ་ནི། འདི་དག་ལུང་དུ་ལྟུང་བ་
རྣམས་ལ་སོ་སོར་དངོས་སུ་གསུངས་པ་རྣམས་འདིར་བསྡུས་ཏེ་བསྟན་པས་ཚིག་ཚོགས་
ཆུང་བ་དང༌། ལུང་གི་སྐབས་ནས་དངོས་སུ་མ་གསུངས་ཀྱང་འདིར་སྤྱིར་བསྟན་པས་
མཚན་ཉིད་མཚུངས་པ་རྣམས་ལ་རུང་མཐུན་དུ་གོ་བར་འགྱུར་བའི་དགོས་པའི་དབང་
གིས་འདིར་བསྡུས་ཏེ་སྤྱིར་བསྟན་པའི་མདོ་རྣམས་ཀྱི་དོན་བཤད་པ་ལ་ལྔ་ལས། དང་པོ་
དུས་དང་འབྲེལ་བ་རྣམས་ཀྱི་ཐུན་མོང་ནི། ཉིན་མཚན་གྱི་དང་པོ་མ་ཡིན་པ་ལ་ཐ་མ་མ་
ཡིན་པ་མེད་པ་ཉིད་དོ། །གནས་པ་ལ་ནི་སྦྱོར་བའི་སྣོད་ཉིད་དོ། །དེའི་དང་པོ་ནི་སྐྱ་
རེངས་དང་པོ་དེའོ། །ལས་ལ་ནི་འདས་ན་ཉི་མ་ཤར་བའིའོ། །ཞེས་གསུངས་ཏེ། དཔེར་
ན་དགེ་སློང་གིས་ཚེས་གཅིག་ལ་ཆོས་གོས་རྙེད་ན་ཚེས་གཅིག་གི་ཉིན་མཚན་གྱི་དང་པོ་མ་
ཡིན་པ་ནི་མཚན་མོ་མཐའི་སྐད་ཅིག་མ་ཡིན་ལ། ཉིན་མཚན་གྱི་ཐ་མ་མཚན་མོ་མཐའི་
སྐད་ཅིག་མ་དེ་མུ་ཡིན་པ་ཐུན་ཚོད་སྔ་མ་སྔ་དྲོ་དང༌། གུང་དང་། ཕྱི་དྲོ་ལ་སོགས་པ་ནི་
སྤང་བའི་ལྟུང་བ་རྣམ་པར་གཞག་པའི་ངེས་གཟུང་གི་ཡན་ལག་ཏུ་མེད་པ་ཉིད་དོ། །དེས་
ན་སྤང་བ་རྣམ་པར་གཞག་པའི་ངེས་གཟུང་གི་ཡན་ལག་ཏུ་གྱུར་པའི་ཞག་ནི་ཚེས་གཅིག་
ལྟ་བུའི་མཚན་མོ་མཐའི་སྐད་ཅིག་མ་གཅིག་པོ་དེ་ཉིད་ཞག་གྲངས་ཐོག་མའི་ཞག་གཅིག་
ཏུ་བརྩིའོ་ཞེས་བསྟན་ཏོ། །དེ་ལྟར་ཊི་ཀ་ལས། ཉིན་མཚན་དང་པོའི་མཐར་གྱུར་པའི་སྐད་
ཅིག་མ་གང་ཡིན་པ་དེ་ཁོ་ན་ལ་ཉིན་མཚན་ཞེས་བྱ་བའི་མིང་འཐོབ་པས་སྤང་བ་ལ་ཡང་དེ་

ཉིད་ཡན་ལག་ཏུ་གྱུར་པ་ཡིན་པར་རིག་པར་བྱའོ། །སྐད་ཅིག་མ་ལྷག་མ་ཐུན་བཅུའི་
ཁོངས་སུ་གཏོགས་པ་རྣམས་ནི་སྤང་བ་རྣམ་པར་གཞག་པའི་ཡན་ལག་ཉིད་མ་ཡིན་ནོ། །
འདིར་ལུང་ནི་སོགས་སྒྲུབ་བྱེད་དང་བཅས་ཏེ་གསུངས་པ་དང༌། ཀུན་བཏུས་ལས།
མཐའི་སྐད་ཅིག་མ་ཐ་མ་དེ་མིན་པ་དེའི་མདུན་རོལ་ཀྱི་དུས་རྣམས་མེད་པ་ཉིད་དོ། །མེད་
པ་ཉིད་ཅེས་བྱ་བ་ནི་ཞག་ཏུ་མི་བརྩིའོ་ཞེས་བྱ་བའི་ཐ་ཚིག་གོ །ཞེས་གསུངས་པ་ལྟར་རོ། །
གོས་འཆང་བ་ལྟ་བུ་ལ་གོས་རྙེད་ནས་ཐུན་ཚོད་གཞན་མ་འདས་ཀྱང་སྐད་ཅིག་མ་དེ་
འདས་ན་ལྟུང་བའི་ཕྱིར་ཞག་གཅིག་ལོན་པར་བརྩི་སྟེ། དཔེར་ན་ལོ་མཇུག་ལ་སྐྱེས་པའི་
བུ་ཆུང་གིས་ཟླ་བ་གཅིག་ལས་མ་ལོན་ཡང་ལོ་གཅིག་ལོན་པར་བརྩི་བ་བཞིན་ནོ། །དེས་
ན་ལྟུང་བའི་ཡན་ལག་ཏུ་གྱུར་པའི་ཞག་བཅུ་དང་ཞག་གཅིག་སོགས་ཀྱི་ཞག་ནི་ཉིན་
མཚན་གྱི་མཐའི་སྐད་ཅིག་མ་གཅིག་པོ་དེ་ཉིད་ཞག་གཅིག་ཏུ་བརྩིས་པའི་ཞག་བཅུ་དང་
ཞག་གཅིག་སོགས་ཡིན་ནོ། །དེ་ལ་མཚན་མོ་མཐའི་སྐད་ཅིག་མ་ཞེས་པ་དེ་ནི་ཞག་ཕྱི་མའི་
སྐྱ་རེངས་དང་པོ་ཤར་བའི་སྔ་ལོགས་ཀྱི་སྐད་ཅིག་མ་དེ་ཡིན་ཏེ། ཊཱི་ཀ་ལས། ཉིན་མོའི་
དང་པོ་ནི་སྐྱ་རེངས་དང་པོ་ཤར་བ་ཡིན་པར་གསུངས་ལ། དེའི་མདུན་རོལ་ནི་མཚན་མོའི་
མཐའ་ཡིན་པར་རྣམ་པར་གཞག ཅེས་དང་། ཀུན་བཏུས་ལས། ཉིན་མཚན་གྱི་དང་པོ་མ་
ཡིན་པ་ཞེས་བྱ་བ་ནི་ཉིན་མཚན་གྱི་ཐ་མ་སྟེ་ཞག་ཕྱི་མའི་སྐྱ་རེངས་འཆར་ཁའི་མཐའི་སྐད་
ཅིག་མའོ། །ཞེས་གསུངས་པའི་ཕྱིར་རོ། །མཐའི་སྐད་ཅིག་མ་དེ་མཐར་ཐུག་གི་ཡན་ལག་
ཏུ་སྦྱར་དགོས་པའི་ལྟུང་བ་དགེ་སློང་པའི་དབང་དུ་བྱས་ན་ཊཱི་ཀ་ལས་གསུངས་པ་བཅོ་ལྔ་སྟེ།
{གོས་དང་ལྷུང་བཟེད་)འཆང་གཉིས་(ཆོས་གོས་ཞག་གཅིག་དང་དགོན་པའི་འབྲལ་གཉིས་ཟླ་འཇོག་གསོག་འཇོག་
བྱེད། །(གནས་ངན་ལེན་འཆབ་པའི་ལྟུང་བྱེད་དམ་)ལྟུང་འཆབ་(བསྙེན་པར་མ་རྫོ་གས་པ་དང་)ནུབ་ལྷག་(དགེ་སློང་)སྤང་(དགེ་
ཚུལ་}བསྙིལ་{བུད་མེད་དང་}ལྷན་ཅིག་ཉལ། །རྣམས་ལ་ཡན་ལག་དེ་དགོས་རྣམ་འབྱེད་བསྟན། །
རས་ཆེན་བཞག་འཕྱིས་བརྟད་བྱུང་བགོ་འཕྱིས་དང༌། །དམག་གནས་སྣང་བར་ཉལ་ལ་
མདོར་བསྡུས་སྦྱར། །ཞེས་གཟུང་ངོ༌། །དགེ་སློང་མའི་དབང་དུ་བྱས་ན། འཆབ་ཕམ་

མཚན་འབྲལ་(བའི་ལྷག་མ་》སོགས་ལ་ལུང་ལས་བསྟན། །གནོད་འགྱུར་སྤང་(དགོས་པ་ལ་མ་སྤངས་
པས་}ལྟུང་(བར་འགྱུར་བ་》སོགས་ལ་མདོར་བསྡུས་སྦྱར། །ཞེས་གཟུང་ངོ་། །དེ་ལྟར་ཞག་དང་
འབྲེལ་བ་རྣམས་ཀྱི་མཐར་ཐུག་གི་ཡན་ལག་ནི་རང་རང་གི་མཚན་མོ་མཐའི་སྐད་ཅིག་མ་
སྟེ། གནས་ངན་ལེན་འཆབ་པ་དང་ནུབ་ལྷག་ལ་སོགས་པ་རྣམས་ཀྱི་སྐབས་སུ་མདོ་རྩ་བ་
ལས། མཐར་རོ་ཞེས་ལན་མང་དུ་གསུངས་པ་ལྟར་རོ། །དེ་རྣམས་ཀྱི་མཐར་ཐུག་གི་ཡན་
ལག་དེ་ཚང་ནས་དངོས་གཞི་རྫོགས་པའི་དུས་ནི་སྐྱ་རེངས་ཤར་བ་ན་རྫོགས་པ་ཡིན་ཏེ།
ཞག་ཤན་གྱི་ཊཱི་ཀ་ལས་ལུང་རྣམ་འབྱེད་ཁུངས་སུ་དྲངས་ནས། ཞག་བཅུ་གཅིག་པའི་སྐྱ་
རེངས་ཤར་ན་སྤང་བའི་ལྟུང་བྱེད་དོ། །ཞེས་དང༌། འཆང་བའི་སྐབས་སུ་དགེ་སློང་མའི་
རྣམ་འབྱེད་ལས། ཉི་མ་བཅུ་གཅིག་པའི་སྐྱ་རེངས་ཤར་ན་སྤང་བའི་ལྟུང་བྱེད་དོ། །ཞེས་
གསུངས་པས་སོ། །འོ་ན་མཐའི་སྐད་ཅིག་གི་སྔ་རོལ་རྣམས་ལྟུང་བ་རྣམ་པར་གཞག་པའི་
ངེས་བཟུང་གི་ཡན་ལག་ཏུ་མི་དགོས་པར་ངེས་སམ་ཞེ་ན། དམག་ནང་དུ་གནས་པ་སོགས་
ཡུལ་རྟེན་ལྷན་ཅིག་ཏུ་གནས་པ་དང་འབྲེལ་བ་བདུན་ལ་ནི་མཐའི་སྐད་ཅིག་གི་སྔ་རོལ་
རྣམས་སྦྱོར་བའི་ཉེས་བྱས་ཀྱི་སྣོད་དམ་རྟེན་ཉིད་དོ། །ཅིའི་ཕྱིར་ཞེ་ན། འདི་དག་སྦྱོར་བ་མ་
གནང་ལ་ཚད་བཟུང་བའི་ལྟུང་བ་ཡིན་པའི་ཕྱིར། དེ་ཡིན་ཏེ། དམག་ནང་དུ་གནས་པར་མ་
གནང་ཞིང་ཞག་ཕྱི་མའི་སྐྱ་རེངས་ཤར་བ་ན་ལྟུང་བ་བསྐྱེད་པར་ཚད་བཟུང་བའི་ཕྱིར་རོ། །
དེས་གཞན་པ་རྣམས་ལ་འགྲེས་སྦྱར་རོ། །མདོ་ཚིག་འདིས་ནི། གནས་ངན་ལེན་འཆབ་ནུབ་
ལྷག་ཉལ་བ་དང་། །བུད་མེད་ལྷན་ཉལ་རྣམས་ལ་རྣམ་འབྱེད་ལས། །གསུངས་པ་བསྡུས་
ཤིང་དམག་གནས་སྣང་ཉལ་དང་། །སྤང་བསྙིལ་ཉལ་ལ་མདོར་བསྡུས་སྦྱར་བར་བྱ། །ཞེས་
གཟུང་ངོ༌། །གལ་ཏེ་ཉིན་པར་གནས་ན་སྦྱོར་ལྟུང་སྐྱེད་དམ་མི་སྐྱེད་ཅེ་ན། ཊཱི་ཀ་ལས།
དམག་གི་ནང་ན་གནས་པ་ལ་ནི་ཉིན་པར་གནས་ན་ཡང་སྦྱོར་བའི་སྣོད་ཉིད་ཀྱི་རྒྱུའི་དངོས་
པོར་འགྱུར་ཏེ། དེར་གནས་པ་ཙམ་ཉིད་ཉེས་པར་འགྱུར་བ་ཡིན་པའི་ཕྱིར་རོ། །ཞེས་སོ། །
གནས་པ་དང་འབྲེལ་བ་གཞན་རྣམས་དེ་ལྟར་མ་ཡིན་ཏེ། ཊཱི་ཀ་ལས། དམག་གི་ནང་ན་

གནས་པ་མ་གཏོགས་པ་གནས་པའི་བསླབ་པའི་གཞི་གཞན་དག་ལ་ནི་མཚན་མོར་
གཏོགས་པའི་དུས་ཁོ་ན་སྦྱོར་བའི་སྣོད་ཡིན་གྱི་ཉིན་པར་གནས་པ་ནི་མ་ཡིན་ནོ་ཞེས་
གསུངས་པའི་ཕྱིར་རོ། །དེ་རྣམས་གནས་པ་དང་འབྲེལ་བར་མཚུངས་པ་ལ་དེ་ལྟར་ཁྱད་
པར་འོང་བའི་རྒྱུ་མཚན་ནི། དམག་གི་ནང་ན་གནས་པ་ནི་དགག་བྱ་ཆེ་བས་སོ། །འོ་ན་
མདོ་ཉིད་ལས། ཉིན་མོ་ཐ་དད་པ་ཉིད་ཀྱང་ངོ་ཞེས་ནུབ་ལྷག་ལ་སོགས་པ་ལ་ཉིན་མོ་ཡང་
ཉེས་བྱས་སུ་བཤད་པ་དང་འགལ་ལོ་ཞེ་ན། དེ་ནི་སྦྱོར་ལྟུང་ལས་ཐ་དད་པའི་བསླབ་བྱའི་
ཉེས་བྱས་ཡིན་པས་འགལ་བ་མེད་དོ། །དེ་ལ་གོ་དུ་བཤད་པའི་བཅོ་ལྔ་པོ་ལས་འཆང་
གཉིས་འབྲལ་གཉིས་འཇོག་གཉིས་འཕྱིས་གཉིས་ཏེ་སྤང་བ་བརྒྱད་ལ་ནི་མཚན་མོ་མཐའི་
སྐད་ཅིག་གི་སྔོན་དུ་སྦྱོར་ལྟུང་མེད་དེ། དེ་དག་སྦྱོར་བ་གནང་ལ་ཚད་གཟུང་བའི་ལྟུང་བ་
ཡིན་པའི་ཕྱིར་ཏེ། དཔེར་ན་གོས་བྱིན་གྱིས་མ་བརླབས་པར་ཞག་བཅུ་གཅིག་པའི་སྐྱ་
རེངས་འཆར་ཁ་ཚུན་ཆད་དུ་བཅང་དུ་གནང་ཞིང་དེ་ཤར་བ་ན་ལྟུང་བ་བསྐྱེད་པར་ཚད་
བཟུང་བའི་ཕྱིར་རོ། །ཞག་བཅུ་སོགས་ཀྱི་བར་དུ་བཅང་དུ་གནང་སྟེ། ལུང་རྣམ་འབྱེད་ཀྱི་
འཆང་བའི་སྐབས་སུ། གོས་དང་ལྷུང་བཟེད་ཞག་བཅུའི་བར་དུ་བཅང་བར་བྱའོ། །ཞེས་
དང༌། དེ་བཞིན་དུ་ཟླ་འཇོག་སོགས་ཀྱི་སྐབས་སུ་ཡང་ཟླ་བ་གཅིག་སོགས་བཅང་ཆོག་
པར་གསུངས་པའི་ཕྱིར་རོ། །དེ་ཡང་ཞག་བཅུའི་ནང་སོགས་སུ་བྱིན་གྱིས་བརླབ་པ་
སོགས་བྱ་སྙམ་དུ་བསམ་པ་ཡིན་ལ། དེ་མེད་ན་དེ་དག་ལ་ཡང་ཉེས་བྱས་སུ་འགྱུར་ཏེ།
ཀུན་བཏུས་ལས། འཆང་བ་དང་འབྲལ་བའི་ལྟུང་བྱེད་ཀྱི་སྦྱོར་བ་བརྩམས་ནས་དངོས་
གཞི་ལ་མ་ཐུག་གི་བར་དུ་ཉེས་བྱས་སོ། །ཞེས་དང་། འགྲེལ་ཆུང་དུ། འཆང་བའི་སྤང་བ་
ནི་ཞག་བཅུར་སྔགས་མ་བཏབ་ན་ཉེས་བྱས་ཞེས་བཤད་པའི་ཕྱིར་རོ། །གནས་པ་ལ་ནི་
སྦྱོར་བའི་སྣོད་ཉིད་དོ་ཞེས་པའི་མདོ་འདི་ནི་སྤང་ལྟུང་གི་ཐུང་མོང་གི་ཞར་བྱུང་ཡིན་གྱི།
སྤང་ལྟུང་ཐུན་མོང་གི་མདོ་མ་ཡིན་ཏེ། སྤང་བའི་ལྟུང་བྱེད་ཀྱི་དོན་གང་ཡང་མ་བསྟན་པའི་
ཕྱིར་རོ། །འོ་ན་ཉིན་མཚན་གྱི་ཐ་མ་ཞེས་པ་མཚན་མོ་མཐའི་སྐད་ཅིག་མ་ཡིན་ན། རྩ་བར།

ཉིན་མཚན་གྱི་དང་པོ་ཞེས་པའི་ཉིན་མཚན་གྱི་དང་པོ་དེ་གང་ཡིན་ཞེ་ན། ཉིན་མཚན་དེའི་
དང་པོ་ནི། སྐྱ་རེངས་ལ། སྐྱ་རེངས་དང་པོ་དང༌། བར་མ་དང་། ཐ་མ་གསུམ་ཡོད་པ་
ལས་སྐྱ་རེངས་དང་པོ་ཉིད་ཀྱི་སྐད་ཅིག་དང་པོ་དེའོ། །དེ་ལྟར་ཊཱི་ཀ་ལས། ཉིན་མཚན་
དེའི་དང་པོ་ནི་སྐྱ་རེངས་དང་པོ་དང་། སྐྱ་རེངས་བར་མ་དང་། སྐྱ་རེངས་ཐ་མ་དག་ལས་
སྐྱ་རེངས་དང་པོ་དེའི་སྐད་ཅིག་མ་དང་པོར་གྱུར་པ་གང་ཡིན་པ་དེའོ། །ཞེས་གསུངས་སོ། །
དེ་ཡིན་ཏེ། དེ་ཉིད་ཉིན་མཚན་གཅིག་པོ་དེའི་རིགས་སྔར་མེད་གསར་སྐྱེས་ཡིན་པའི་ཕྱིར་
ཏེ། འོད་ལྡན་ལས་ཀྱང་། འདི་ལྟར་མཚན་མོ་ཟད་པར་གྱུར་པའི་ངོ་བོ་ནི་ཉིན་མོ་ཡིན་ལ།
ཉིན་མོའི་ངོ་བོ་ནི་སྣང་བ་ཡིན་ཞིང་། སྣང་བ་ཡང་སྐྱ་རེངས་དང་པོ་ལ་སོགས་པ་ཡིན་ནོ་
ཞེས་གསུངས་པའི་ཕྱིར་རོ། །དེ་ནི་གཙོ་བོ་བསྟན་བཅོས་ལ་གྲགས་པའི་ཉིན་མོ་ཡིན་ནོ། །
དེ་ལ་སྐྱ་རེངས་དང་པོ་ངོས་འཛིན་པ་ལ། ནམ་གྱི་ཆ་ཤས་ཀྱི་སྒོ་ནས་སྐྱ་རེངས་འཆར་དུས་
ངོས་བཟུང་བ་ནི་ཉིན་མོ་ལ་ལྟོས་ནས་ནམ་རིང་ངམ་ཐུང་ངམ་ཉིན་མཚན་མཉམ་པ་གང་
ཡིན་ཡང་རུང་སྟེ་མཚན་མོ་ལ་སྲོད་དང་ནམ་གོང་ཐོ་རེངས་ཏེ་ཐུན་གསུམ་དུ་བྱས་པ་དང་།
དེ་གསུམ་རེ་རེ་ལ་ཆ་གསུམ་གསུམ་སྟེ་དགུར་བྱས་པའི་ཆ་བདུན་པའི་ཕྱེད་ན་འཆར་ཏེ།
བདེན་གཉིས་ཤིང་རྟ་ལས། སྐྱ་རེངས་ནི་ནམ་ལ་ཆ་དགུར་བྱས་པའི་བདུན་པའི་ཕྱེད་ལུས་
པ་ན་འཆར་ཏེ། ཞེས་གསུངས་པའི་ཕྱིར། དེ་ལྟར་ཡིན་ཏེ། ཡོངས་སྦྱོང་གི་གཞི་ལས།
བཙུན་པ་མཚན་མོའི་ཐུན་ཐ་མ་ལ་བབ་སྟེ། རྔ་བརྡུང་དུ་ཉེ་བའི་མཚན་མོ་སྐྱ་རེངས་འཆར་
བའི་དུས་ཀྱི་ཚོད་ལ་བབ་པས་ད་ནི་རིང་པོར་མི་ཐོགས་པར་སྐྱ་རེངས་འཆར་ལགས་ན།
ཞེས་དང་། དགེ་སློང་མའི་རྣམ་འབྱེད་ལས། ཐུན་ཐ་མའི་དང་པོའི་ཕྱེད་རྔ་བརྡུང་དུ་ཉེ་
བའི་མཚན་མོ་སྐྱ་རེངས་འཆར་བའི་དུས་ཡིན་ནོ་ཞེས་མཚན་མོའི་ཐུན་ཐ་མ་ཐོ་རེངས་ལ་
ཆ་གསུམ་དུ་བྱས་པའི་ཆ་དང་པོའི་ཕྱེད་ན་འཆར་ཞེས་སྤྱིར་གསུངས་པའི་ཕྱིར་རོ། །ཐུན་
ཐ་མ་ནི་ནམ་གྱི་ཆ་གསུམ་པ་ཡིན་ནོ་ཞེས་འོད་ལྡན་ལས་གསུངས་སོ། །དེ་ལྟར་ཐུན་ཐ་
མའི་དང་པོའི་ཕྱེད་ཀྱི་སྐད་ཅིག་དང་པོ་དེ་སྐྱ་རེངས་དང་པོའི་སྐད་ཅིག་དང་པོའམ་སྔོ་

རེངས་ཀྱི་སྐད་ཅིག་དང་པོ་ཡིན་ནོ། །དེ་ལྟར་ནམ་གྱི་ཆའི་སྒོ་ནས་ངོས་བཟུང་བ་ལ་ཆ་བསྒོ་
བྱ་ནམ་གྱི་མགོ་ནི་ཉི་མ་ནུབ་པའི་འོག་ཏུ་འོད་དམར་པོ་ཆགས་པ་ཉིན་མོའི་ཐ་མ་དེ་འདས་
པའི་ཕྱི་ལོགས་ཀྱི་སྐད་ཅིག་ནས་བཟུང་སྟེ་སྐྱ་རེངས་ཐ་མ་ཡན་ཆད་ཡིན་ནོ། །མཚན་མ་
གསལ་བའི་སྒོ་ནས་སྐྱ་རེངས་འཆར་དུས་ངོས་འཛིན་ཚུལ་ནི། རྣམ་འབྱེད་ལས། སྐྱ་
རེངས་དང་པོ་ཤར་ན་ནམ་མཁའ་སྔོན་པོར་སྣང་ངོ་། །བར་བ་ཤར་ན་སེར་པོར་སྣང་ངོ༌། །
ཐ་མ་ཤར་ན་དམར་པོར་སྣང་ངོ༌། །ཞེས་དང་། འོད་ལྡན་ལས་སྐར་མའི་བསྟན་བཅོས་
ཁུངས་སུ་དྲངས་ནས། སྐྱ་རེངས་དང་པོ་ཤར་ན་ནི། །ཤར་ཕྱོགས་སུ་ནི་སྔོར་སྣང་ཞིང་། །
སྐར་མའི་གདོང་གི་འོད་ཉམས་ལ། །ནམ་མཁའ་སྔོ་སྐྱར་འགྱུར་བ་ཡིན། །སྐྱ་རེངས་བར་
བ་ཤར་ན་ནི། །དེ་ནི་ཤར་ཕྱོགས་སྐྱ་ཞིང་དམར། །རྒྱུ་སྐར་འོད་ནི་ཆུང་བ་དང༌། །ནམ་
མཁའ་སེར་སྐྱར་འགྱུར་བ་ཡིན། །སྐྱ་རེངས་ཐ་མ་ཤར་ན་ནི། །རྒྱུ་སྐར་འོད་ནི་མེད་པ་དང་། །
སྐྱ་རེངས་ཐ་མ་འོ་ཟེར་(འོད་ཟེར་ཞེས་པའི་བརྡ་རྙིང་ངོ།)བཤད། །འོ་ཟིའང་ཉི་མ་ཤར་བར་དུའོ། །ཞེས་
གསུངས་པ་ལྟར་གླིང་འདིའི་སྟེང་གི་བར་སྣང་གི་ཤར་མཐའ་ལ་ཉི་མའི་འོད་ཟེར་ཤར་བ་
ན། སྐར་མའི་འོད་ཅུང་ཟད་ཉམས་ཤིང་ཤར་ཕྱོགས་ཀྱི་ནམ་མཁའ་སྔོ་སྐྱར་སྣང་བ་ན་སྐྱ་
རེངས་དང་པོ་སྔོ་རེངས་དང་། དེ་ནས་ཡུན་ཅུང་ཟད་འདས་པ་ན་སྒྱུ་སྐར་གྱི་འོད་ཆུང་བ་
དང་ཤར་མཐའ་སྐྱ་ལ་ཅུང་ཟད་དམར་ཞིང་སེར་ཞད་ཡོད་པ་ནི་སྐྱ་རེངས་གཉིས་པ་སེར་
རེངས་དང་། དེ་ནས་ཡུན་ཅུང་ཟད་འདས་པ་ན་སྒྱུ་སྐར་གྱི་འོད་མེད་པའམ་རྒྱུ་སྐར་རྣམས་
ཕལ་ཆེར་མེད་པར་གྱུར་ནས་ཤར་མཐའ་དམར་སེར་དུ་སྣང་ཞིང་གཟུགས་ཅན་གྱི་དངོས་
པོ་མིག་ལམ་དུ་གསལ་བར་མཐོང་བ་དཔེར་ན་ཆུ་ལ་སྲོག་ཆགས་ཡོད་མེད་བརྟག་ན་ཡང་
སྣང་བ་ནི་སྐྱ་རེངས་ཐ་མ་དམར་རེངས་ཡིན་ནོ། །དེ་ནི་ལུང་རྣམ་འབྱེད་ལས། འཆང་
འབྲལ་ལ་སོགས་པ་རྣམས་ཀྱི་སྐབས་སུ་སྐྱ་རེངས་ཤར་ན་ཞེས་སྤྱི་ཙམ་དུ་གསུངས་ཀྱི་སྐྱ་
རེངས་དང་པོ་ཤར་ན་ཞེས་དངོས་སུ་མ་གསུངས་ཀྱང་། རྒྱལ་པོའི་ཕོ་བྲང་དུ་འགྲོ་བའི་
སྐབས་ལས། དོན་འདི་ལ་ནི་སྐྱ་རེངས་ཐ་མ་ཡིན་པར་དགོངས་སོ་ཞེས་དམིགས་ཀྱིས་

བཀར་བའི་གནད་ཀྱིས་ཆུ་བརྟགས་པའི་ཉིན་ཞག་གི་རུང་བ་དང་གསོ་སྦྱོང་ལ་སོགས་
པའི་ལས་ལས་འདས་པ་ལས་གཞན་པ་རྣམས་ལ་སྐྱ་རེངས་དང་པོ་དེའོ་ཞེས་མདོར་
བསྡུས་སྦྱར་བའོ། །རྒྱལ་པོའི་ཕོ་བྲང་དུ་ནུབ་མོ་འགྲོ་བ་དང་། ཆུ་བརྟགས་པའི་ཉིན་ཞག་
གི་རུང་བ་དང་། གསོ་སྦྱོང་ལ་སོགས་པའི་ལས་ལས་འདས་པ་རྣམས་ལ་ནི་སྐྱ་རེངས་དང་
པོ་གཉིས་ཤར་ཡང་ཞག་སྔ་མའི་མཚན་མོར་གཏོགས་པར་བཅས་པ་དང་། སྐྱ་རེངས་ཐ་
མ་ནི་ཞག་ཕྱི་མའི་ཉིན་མོར་གཏོགས་པར་བཅས་པ་སྟེ། རྒྱལ་པོའི་ཕོ་བྲང་དུ་འགྲོ་བའི་ཊི་
ཀ་ལས། འདིར་ཉིན་མོའི་དང་པོ་ནི་སྐྱ་རེངས་ཐ་མ་ཞེས་བྱ་བ་དམར་རེངས་ཤར་བ་ཡིན་
ཞེས་གསུངས་པ་ལྟར་རོ། །དེ་ནི་འཇིག་རྟེན་པ་རྣམས་ཀྱི་རྣམ་གཞག་དང་གཙོ་བོ་མཐུན་
པ་ཞིག་སྟེ། རྣམ་འབྱེད་འགྲེལ་ལས། སྐྱ་རེངས་ཐ་མ་མ་ཤར་ན་འཇིག་རྟེན་ཕལ་ཆེར་
མཚན་མོའི་ཐ་སྙད་མི་ཆད་པའི་ཕྱིར་རོ། །ཞེས་གསུངས་པ་ལྟར་རོ། །ཆུ་བརྟག་པ་ནི།
ཕྲན་ཚེགས་ཀྱི་ཆུའི་སྲོག་ཆགས་བརྟག་པའི་སྐབས་ལས། ཉིན་མོ་བརྟག་པར་བྱ་ཞིང་སྐྱ་
རེངས་ཀྱི་དུས་དེ་སྲིད་དུ་ལོངས་སྤྱད་པར་བྱའོ་ཞེས་གསུངས་པ་དེ་སྐྱ་རེངས་ཐ་མ་ཡིན་
པར་དགོངས་ནས་རྩ་བར། ཉི་མ་འཆར་ཁ་ཚུན་ཆད་བརྟག་པ་ཉིད་ཀྱི་རྗེས་སུ་འཇུག་པའོ། །
ཞེས་གསུངས་སོ། །གལ་ཏེ་སྐྱ་རེངས་དང་པོ་དེ་སྲིད་དུ་ལོངས་སྤྱོད་པ་ཡིན་ན་ནི་སྐྱ་རེངས་
དང་པོ་ཤར་བ་ན་ཐོ་རེངས་ཀྱི་དུས་དེར་ཆུའི་སྲོག་ཆགས་ཕྲ་མོ་ཡོད་ཀྱང་ཐ་མལ་བའི་མིག་
གིས་མི་མཐོང་བའི་ཕྱིར་སྐབས་དེར་ཆུ་བརྟག་པ་མི་སྲིད་ན་སྐབས་དེར་ཆུ་བརྟགས་པ་ལ་
ལོངས་སྤྱོད་པ་མི་སྲིད་པའི་སྐྱོན་དུ་འགྱུར་རོ་ཞེས་དོན་དེ་ལྟར་འོད་ལྡན་ལས་བཤད་དོ། །
དེ་བཞིན་དུ་གསོ་སྦྱོང་དང་དགག་དབྱེ་ལ་སོགས་པ་ཚེས་གྲངས་ངེས་པ་དང་འབྲེལ་བའི་
ལས་ལ་ནི་བརྗེད་པ་ཡན་ཆད་ཀྱི་རྐྱེན་བྱུང་བས་དུས་འདས་ཤིང་ཡོལ་བར་གྱུར་ན་ཉི་མ་
ཤར་བའི་སྐད་ཅིག་དང་པོ་དེ་ཉིན་ཞག་དེའི་དང་པོའོ། །འདིས་ནི་སྐྱ་རེངས་དང་པོ་གཉིས་
ཤར་ཡང་སྐྱ་རེངས་ཐ་མ་སྟེ་ཉི་མ་མ་ཤར་ན་དེའི་ཚེ་གསོ་སྦྱོང་ལ་སོགས་པ་བྱས་ན་རང་
རང་གི་དགོས་པ་འགྲུབ་པར་བསྟན་ཏོ། །དེ་ཡང་ལས་ནི་ཤིན་ཏུ་དགོས་པ་ཆེ་བས་དེ་ལས་

མི་འདའ་བར་བྱ་བའི་ཕྱིར་དེ་ལྟར་བཅས་པ་ཡིན་ནོ། །དེས་ན་ཞག་ཕྱི་མའི་ཉི་མ་མ་ཤར་
ཚུན་ཆད་ཞག་སྔ་མ་དང་། ཤར་བ་ཞག་ཕྱི་མའི་དང་པོར་གཞག་རུང་སྟེ། ཞག་ཕྱི་མའི་ཉི་
མ་མ་ཤར་གོང་དུ་ཞག་སྔ་མ་ལ་བྱེད་དགོས་པའི་ལས་ཆགས་ལ། ཞག་ཕྱི་མའི་ཉི་མ་ཤར་
ནས་ཞག་སྔ་མ་ལ་བྱེད་དགོས་ཀྱི་ལས་མི་ཆགས་པའི་ཕྱིར་ཏེ། ཤེར་འབྱུང་གི་འགྲེལ་པ་
ལས། ཉི་མ་ཤར་ཚུན་ཆད་ཉིན་ཞག་གི་མཐར་བརྩིས་ལ་ལས་གྱིས་ཤིག་པའོ། །ཞེས་
གསུངས་པ་ལྟར་རོ། །དེ་ལྟར་ཉི་མ་ཤར་ཞེས་པ་དེ་སྐྱ་རེངས་ཐ་མ་ཤར་བ་ལ་གོ་དགོས་
ཤིང་། དེ་ལྟར་ཤེས་ན་རྒྱལ་བའི་མྱུ་གུས་མཛད་པའི་སྨྱུང་གནས་ཆོ་ག་ལས། དེང་ནས་
སང་གི་ཉི་ཤར་བར། །ཞེས་དང་། མཛོད་རྩ་བར། ནམ་ནི་ལངས་པར་དུ། །ནངས་པར་
གཞན་ལས་ནོད་པར་བྱ། །ཞེས་དང་། གཞན་ཡང་བླ་མ་དམ་པ་འགའ་རེའི་ཞལ་རྒྱུན་ལ་
ལག་ངོའི་རི་མོ་མཐོང་བ་ནས་བསྙེན་གནས་ཀྱི་སྡོམ་པ་ལེན་དགོས་ཞེས་པ་རྣམས་དོན་
གཅིག་ཏུ་གོ་ནས་བསྙེན་གནས་དང་སྨྱུང་གནས་ཀྱི་སྡོམ་པ་ལེན་མཚམས་དང་བསྲུང་
མཚམས་ཀྱང་ཤེས་པར་འགྱུར་རོ། །ལས་ལ་ནི་འདས་ན་ཉི་མ་ཤར་བའི་ཞེས་པ་དེ་ནི་
རྐྱེན་བྱུང་བའི་དབང་དུ་བྱས་པ་སྟེ། རྐྱེན་མ་བྱུང་ན་གསོ་སྦྱོང་མ་བྱས་པར་སྐྱ་རེངས་དང་པོ་
ཤར་བ་ན་གསོ་སྦྱོང་མ་བྱས་པའི་ཉེས་པ་འབྱུང་སྟེ། ཟླ་བྱེད་གདམས་ངག་ནོད་པའི་ཊི་ཀ་
ལས། རྐྱེན་མ་བྱུང་བར་གསོ་སྦྱོང་གི་ཉི་མ་ལས་འདས་ན་སྐྱ་རེངས་ཤར་བའི་དུས་ན་ཁ་ན་
མ་ཐོ་བ་འདིར་འགྱུར་རོ། །རྐྱེན་བྱུང་ན་ནི་ཉི་མ་འཆར་ཁའི་དུས་སུ་ཁ་ན་མ་ཐོ་བ་འདིར་
འགྱུར་རོ། །ཞེས་བཤད་པའི་ཕྱིར་རོ། །འོན་ཀྱང་བརྗེད་པ་ལྟ་བུའི་རྐྱེན་བྱུང་ན་སྦྱོར་བ་
ལྷོད་པའི་བསླབ་བྱའི་ཉེས་བྱས་ནི་འབྱུང་ངོ༌། །མདོ་ཚིག་འདིས་ནི། ལས་ལས་འདས་ན་
ཉི་མ་ཤར་བའི་དེ། །གསོ་དགག་གཉིས་ལ་ཞུ་བར་གསུངས་པ་བསྡུས། །དབྱར་ཁས་
ལེན་པའི་སྦྱོར་ཆོག་ལ་སོགས་པ། །ཚེས་གྲངས་ངེས་པ་ཉིད་དང་འབྲེལ་བ་ཡི། །ལས་ཀྱི་
ཆོ་ག་གཞན་ལ་མདོར་བསྡུས་སྦྱར། །ཞེས་གཟུང་ངོ༌། །གཉིས་པ་བདག་པོ་དང་འབྲེལ་བ་
རྣམས་ཀྱི་ཐུན་མོང་པ་ནི། སྤང་བ་ལ་ནི་འདུ་ཤེས་ལས་གཙོ་ཆེར་རང་གི་ཉིད་དོ། །དེ་ནི་

བསྔོས་པ་ཉིད་ན་བྲལ་བ་ཉིད་དོ། །རབ་ཏུ་བྱུང་བའི་དོན་དུ་ངེས་པར་བྱས་པ་ཡང་དེ་ཉིད་
དོ། །ཆོས་གོས་ལས་ཀྱང་རྣམ་པར་བརྟགས་ནའོ། །ཞེས་གསུངས་ཏེ། ཆོས་གོས་འཆང་
བ་ལ་སོགས་པ་བདག་པོ་དང་འབྲེལ་བའི་སྤང་བ་རྣམས་འབྱུང་བ་ལ་ནི་ཆོས་གོས་ལ་
སོགས་པའི་དངོས་པོ་དེ་དགེ་སློང་རང་ལ་དབང་བའི་ཡིད་གཉིས་སམ་ངེས་པའི་འདུ་ཤེས་
ལས་ཏེ་འདུ་ཤེས་ཀྱི་དབང་གིས་གཙོ་ཆེར་གྱུར་པ་དང་དངོས་པོ་དེ་དགེ་སློང་རང་གི་ཡིན་
པ་ཡན་ལག་ཉིད་དོ། །དེ་ཡང་དངོས་པོ་དེ་རང་ཉིད་ལ་དབང་ཞིང་དབང་བར་ཤེས་པ་
ཡོད་མེད་ཀྱི་རྗེས་སུ་ལྟུང་བ་འགྲོ་ལྡོག་བྱེད་པའི་ཕྱིར་རོ། །དེས་ན་དོན་ལས་ནི་མ་ཡིན་ནོ། །
འོན་ཀྱང་འཆང་འཇོག་གི་སྤང་ལྟུང་སོགས་འགའ་ཞིག་རང་གཞན་ཐུན་མོང་དུ་དབང་བའི་
གོས་སོགས་ལས་ཀྱང་འབྱུང་མོད། དེ་ནི་ཐུན་མོང་དུ་དབང་ན་རང་ལའང་དབང་བ་དང་།
ཐུན་མོང་དུ་དབང་བར་འདུ་ཤེས་ན་རང་ལའང་དབང་བའི་འདུ་ཤེས་ཡོད་པས་དངོས་
གཞི་རྫོགས་པ་ཡིན་པར་གསུངས་སོ། །རྩ་བར་ནི་ཞེས་པས་མ་བྱིན་པར་ལེན་པའི་བདག་
པོ་ཙམ་དུ་གང་འགྱུར་དང་། ཤི་བའི་ཡོ་བྱད་དགོ་གང་དབང་གཉིས་ནི་དངོས་པོ་གཙོ་ཆེ་
བས་དེ་གཉིས་ལས་དགར་བ་སྟེ་ཊི་ཀ་ལས། མ་བྱིན་པར་ལེན་པ་དང་ཤི་བའི་ཡོ་བྱད་
གཉིས་ནི་དངོས་པོ་ལས་གཙོ་ཆེར་རང་གི་ཉིད་ཡིན་གྱི་འདུ་ཤེས་ལས་ནི་མ་ཡིན་ནོ་ཞེས་
གསུངས་པའི་ཕྱིར་རོ། །སྤང་བ་ལ་འདུ་ཤེས་གཙོ་བོ་ཡིན་པའི་རྒྱུ་མཚན་ཡང་དེ་ཉིད་ལས།
འདིར་གཞུང་ནི་ཀོ་སྤགས་ཀྱི་གཞི་ལས། དགེ་སློང་གིས་དགེ་སློང་ལ་ཆོས་གོས་དག་
བསྐུར་ཞིང་འདི་ནས་བཏང་ལ་དེར་མ་ཕྱིན་པ་དག་ལ་ནི་གང་ལ་ཡང་སྤང་བར་མི་འགྱུར་
རོ་ཞེས་གསུངས་པ་ཡིན་ནོ་ཞེས་གསུངས་སོ། །དེའི་དོན་ནི་ཆོས་གོས་ལ་སོགས་པ་བསྐུར་
བ་དེ་བསྐུར་ཡུལ་དེ་ལ་དབང་བར་བྱས་སུ་ཟིན་ཀྱང་དེ་ལ་རང་གི་ཡིན་པའི་འདུ་ཤེས་མེད་
པས་དེ་ལ་སྤང་བར་མི་འགྱུར་ཞིང་། བསམ་པས་བཏང་བས་ན་སྐུར་མཁན་ལ་སྤང་བར་
མི་འགྱུར་བ་དེས་ན་སྤང་བ་ལ་འདུ་ཤེས་གཙོ་ཞེས་པའི་དོན་ནོ། །མ་བྱིན་པར་ལེན་པའི་
བདག་པོ་ཙམ་དུ་གོང་འགྱུར་དང་ཤི་བའི་ཡོ་བྱད་དག་གང་དབང་གཉིས་ནི་དངོས་པོ་གཙོ་

ཆེ་བར་ཡང་དེ་ཉིད་ལས། གལ་ཏེ་བསྐུར་པའི་དངོས་པོ་དེ་ཉིད་ལ་ལས་བརྐུས་ན་ཡང་
གང་ལ་བསྐུར་བ་དེ་ལས་བརྐུས་པར་མི་འགྱུར་གྱི། གང་གིས་སྐུར་བ་དེ་ལས་བརྐུས་པ་
ཡིན་ནོ། །དེ་བཞིན་དུ་གལ་ཏེ་དགེ་སློང་ཡང་དག་པར་བྱིན་པའི་འདུ་ཤེས་ཅན་གྱིས་
བསྐུར་བའི་དངོས་པོ་དེ་མ་ཐོབ་པ་དེ་ཁོ་ནར་ཤིའམ། སྐུར་བར་བྱེད་པ་དང་གཉི་ག་ཤི་
བར་གྱུར་ན་དངོས་པོ་དེ་སྐུར་བར་བྱེད་པའི་ཤི་བའི་ཡོ་བྱད་ཁོ་ན་ཡིན་པར་རིག་པར་བྱའོ། །
ཞེས་གསུངས་སོ། །དེའི་དོན་ནི་བསྐུར་ཀྱང་བསྐུར་ཡུལ་གྱིས་སླར་སྤངས་ནས་སྐུར་
མཁན་ལ་མ་འབྱོར་བའི་བར་དེར་གཞན་གྱིས་བརྐུས་པའམ་ཡང་ན་རང་ལ་བྱིན་པའི་འདུ་
ཤེས་ཅན་གྱི་དགེ་སློང་དེས་ཕྱིར་བསྐུར་བའི་དངོས་པོ་དེ་སྐུར་ཡུལ་གྱི་ལག་ཏུ་མ་ཐོབ་པར་
དེ་ཁོ་ནར་ཤིའམ། དང་པོར་སྐུར་བར་བྱེད་པ་པོ་དང་གཉིས་ཀ་ཤི་བར་གྱུར་ན། སྐུར་བྱེད་
ལ་རང་གི་ཡིན་པའི་འདུ་ཤེས་མེད་ཀྱང་དོན་གཙོ་ཆེ་བའི་དབང་དུ་བྱས་ནས་སྐུར་མཁན་
ལ་བརྐུས་པ་དང་སྐུར་མཁན་གྱི་ཤི་བའི་ཡོ་བྱད་ཡིན་ཞེས་པའི་དོན་ཏེ། མདོ་འོག་མ། དེ་
ནི་བསྔོས་པ་ཉིད་ན་བྲལ་བ་ཉིད་དོ་ཞེས་པའི་ཐད་ཀྱི་ཊི་ཀ་ལས། ཤི་བའི་ཡོ་བྱད་ལ་ནི་
དངོས་པོ་ལས་རྣམ་པར་གཞག་གི་འདུ་ཤེས་ལས་ནི་མ་ཡིན་ཏེ་དེ་ལྟར་ཡང་འདིར་གཞུང་
ནི། དགེ་སློང་གིས་དགེ་སློང་ལ་ཆོས་གོས་དག་བསྐུར་བ་གང་གིས་བསྐུར་བ་དེས་ཀྱང་
སྤང་བར་འགྱུར། གང་ལ་བསྐུར་བ་དེས་ཀྱང་སྤང་བར་འགྱུར་ན་དེ་ལ་དེ་དག་གང་ལ་
བསྐུར་ལ་དེ་ལ་བྱིན་གྱིས་རློབ་པར་བྱེད་ན་བྱིན་གྱིས་མ་བརླབས་པ་ཡིན་ནོ། །གང་གིས་
བསྐུར་བ་དེ་ལ་བྱིན་གྱིས་རློབ་པར་བྱེད་ན་བྱིན་གྱིས་བརླབས་པ་ཡིན་ཏེ། ལེགས་པར་
བྱིན་གྱིས་བརླབས་པ་ཡིན་ནོ་ཞེས་གསུངས་པ་ཡིན་ནོ་ཞེས་གསུངས་པའི་ཕྱིར་རོ། །ཆོས་
གོས་འཆང་བ་ལ་སོགས་པ་བདག་པོ་དང་འབྲེལ་བའི་སྤང་བ་བཅོ་བརྒྱད་ཡོད་དེ། འཆང་
འཇོག་འཁྲུར་འཇུག་(སྲིན་བལ་སོགས་)བཅུ་ཚན་བར་མ་དང༌། །{ལྷུང་བཟེད་ཀྱི་}སྣོད་འཆང་འཐག་
འཇུག་རས་ཆེན་བརྟད་བྱུང་{བསྒོ་འཕྱིས་དང་}{སྤང་ལྟུང་ཐ་མ་གསོག་འཇོག་གི་སྤང་བ་སྟེ}མཐའོ། །དེ་ལས་འཆང་
གཉིས་ཟླ་འཇོག་གསོག་འཇོག་དང་། །འཁྲུར་འཇུག་རྨེལ་འཇུག་འཐག་འཇུག་རས་ཆེན་

དང༌། །བརྟད་བྱུང་རྣམས་ལ་ལུང་ལས་བསྟན་པ་བསྡུས། །བདག་པོ་དང་འབྲེལ་གཞན་
ལ་མདོར་བསྡུས་སྦྱར། །ཞེས་གཟུང་ངོ༌། །དེ་དག་གི་དངོས་གཞི་སྐྱེད་པ་ལ་དོན་དང་འདུ་
ཤེས་གཉིས་ཀ་ངེས་གཟུང་དུ་དགོས་ཀྱང་འདུ་ཤེས་གཙོ་བོར་འཇོག་པ་ནི་དོན་བས་འདུ་
ཤེས་སྟོབས་ཆེ་བའི་རྒྱུ་མཚན་གྱིས་ཏེ། དོན་ལ་རང་མི་དབང་ཡང་དབང་བར་བཟུང་ན་
ཉེས་པ་བསྐྱེད་ལ་དབང་ཡང་འདུ་ཤེས་བྲལ་ན་ཉེས་པ་མེད་པ་ལ་སོགས་པར་འགྱུར་བའི་
ཕྱིར་རོ། །སེལ་བ་ནི། གཞན་དབང་བ་ལ་དབང་བར་འདུ་ཤེས་ན། །འཆང་གཉིས་ཟླ་
འཇོག་རས་ཆེན་བཞག་འཕྱིས་དང་། །བརྟད་བྱུང་བསྒོ་འཕྱིས་ལྔ་ལ་ལྟུང་བ་མེད། །རིན་
ཆེན་རེག་པ་ལྟུང་བྱེད་འབའ་ཞིག་འགྱུར། །གཞན་པ་བཅུ་གཉིས་ན་སྨད་ཉེས་བྱས་སོ། ། །
རང་དབང་བ་ལ་གཞན་གྱིར་འདུ་ཤེས་ན། །གོང་བཞིན་ལྔ་པོ་ལྟུང་མེད་དུ་འགྱུར་ཞིང་། །
རིན་ཆེན་རེག་པ་ལོངས་པའི་གཞིར་གཏོགས་འགྱུར། །གཞན་པ་བཅུ་གཉིས་ཤིན་ཏུ་ན་
སྨད་དང་། །གཞན་དབང་བ་ལ་རང་གིར་འདུ་ཤེས་ན། །ཐམས་ཅད་ཆེས་སྨད་ཉེས་བྱས་
ཕྲ་མོར་འགྱུར། །ཞེས་གཟུང་ངོ༌། །གསོག་འཇོག་གི་སྐབས་སུ་རང་དང་འདྲ་བའི་དགེ་
སློང་གཞན་གྱི་སྨན་ལ་རང་གིས་གསོག་འཇོག་བྱེད་ན་ཉེས་བྱས་སུ་འགྱུར་གྱི་ལྟུང་མེད་མ་
ཡིན་ཏེ། རང་རིགས་ཀྱིས་ལོངས་སྤྱད་དུ་རུང་བ་ལས་མི་རུང་བར་བྱས་པའི་དགག་བྱ་
ཡོད་པའི་ཕྱིར་ཏེ། དཔེར་ན་གཞན་གྱི་སྨན་ལག་ཉར་བླངས་པ་བཞིན་ནོ། །བསྙེན་པར་
མ་རྫོགས་པའི་སྨན་ལ་དེར་འདུ་ཤེས་ཏེ་དགེ་སློང་གིས་འཇོག་པར་བྱེད་ཀྱང་གསོག་
འཇོག་གི་ཉེས་པ་མི་འབྱུང་སྟེ། དགེ་ཚུལ་གྱི་སྨན་ལ་དགེ་སློང་གིས་རེག་ཀྱང་ལག་ཉའི་
ཉེས་བྱས་སུ་མི་འགྱུར་བའི་གནད་ཀྱིས་ཤེས་སོ། །འོ་ན་ཆོས་གོས་ལ་སོགས་པ་དངོས་པོ་
རང་གཞན་གཉིས་ཀ་ཐུན་མོང་དུ་དབང་བ་ཡིན་ན་ཅིར་འགྱུར་ཞེ་ན། རང་གཞན་གཉིས་
ཀ་སྤྱིར་དབང་ན་ཊཱི་ཀ་ལས། བགོ་རིས་སུ་ཆད་པའི་དགེ་འདུན་དབང་བའི་ཆོས་གོས་
འཆང་འཇོག་བྱེད་ན་སྤང་ལྟུང་བསྐྱེད་པར་གསུངས་པས་ལྷུང་བཟེད་འཆང་བ་ལ་ཡང་དེ་
དང་རྒྱུ་མཚན་མཚུངས་པར་སྦྱར་རོ། །དེ་བཞིན་དུ་རང་གཞན་ཐུན་མོང་དུ་དབང་བའི་

གསེར་དངུལ་ལ་རེག་ན་སྤང་ལྟུང་བསྐྱེད་པར་གསུངས་ཤིང་། རང་གཞན་ཐུན་མོང་དུ་
དབང་བའི་བརྟད་བྱུང་ལས་སྤང་ལྟུང་བསྐྱེད་པར་གསུངས་པས་དེ་ལྟར་འཆང་བ་གཉིས་
དང་འཇོག་པ་དང་གསེར་དངུལ་ལ་རེག་པ་དང་བརྟད་པ་ལས་བྱུང་བ་སྟེ་སྤང་ལྟུང་ལྔ་པོ་
དེ་དག་མ་གཏོགས་པ་བདག་པོ་དང་འབྲེལ་བ་གཞན་རྣམས་ལ་ནི་ན་སྨད་དུ་ཤེས་པར་
བྱའོ། །སྐབས་འདིར་མཚོ་ཊིཀ་ལས་འཆང་བ་གཉིས་དང་འཇོག་པ་དང་གསེར་དངུལ་ལ་
རེག་པའི་སྤང་ལྟུང་བཞི་པོ་མ་གཏོགས་པ་བདག་པོ་དང་འབྲེལ་བའི་སྤང་ལྟུང་གཞན་
རྣམས་རང་གཞན་ཐུན་མོང་དུ་དབང་བའི་དངོས་པོ་ལས་ན་སྨད་དུ་འགྱུར་བར་བཤད་
ཀྱང་། ཞུ་བ་སྤྱིར་བསྟན་གྱི་སྐབས་ཀྱི་མཚོ་ཊཱིཀ་ལས་བརྟད་བྱུང་ཡང་རང་གཞན་ཐུན་མོང་
གི་དོན་ལས་དངོས་གཞི་བསྐྱེད་པར་བཤད་པས་སྔ་ཕྱི་དེ་གཉིས་འགལ་ལམ་མི་འགལ་
བརྟག་པར་བྱའོ། །བདག་འབྲེལ་གྱི་སྤང་ལྟུང་བཅོ་བརྒྱད་པོ་ཡོ་བྱད་ཀྱི་དངོས་པོ་བདག་
གིར་བཟུང་བ་ལས་བྱུང་བ་ཡིན་པས། བདག་གིར་བཟུང་བ་འགོག་པའི་ཐབས་གསུམ་
མདོ་གསུམ་གྱིས་རིམ་བཞིན་བསྟན་པ་ནི། རང་གི་ཉིད་དེ་ནི་འདུ་ཤེས་ལས་གཙོ་ཆེར་
རང་གི་ཉིད་ཡིན་ན་གཞན་ལ་བསམ་པ་ཐག་པ་ནས་བསྔོས་པ་ཉིད་ན་གཞན་དེས་ཤེས་
ཀྱང་རུང་མི་ཤེས་ཀྱང་རུང་དེའི་སར་བསྐུར་ཀྱང་རུང་མ་བསྐུར་ཀྱང་རུང་རང་དབང་བ་
ཉིད་དང་བྲལ་བ་ཉིད་ཡིན་པས་དངོས་པོ་དེ་བྱིན་གྱིས་མ་བརླབས་ཀྱང་འཆང་འཇོག་ལ་
སོགས་པའི་སྤང་ལྟུང་མི་སྐྱེད་དོ། །འདི་ནི། འཆང་བ་གཉིས་དང་ཟླ་འཇོག་གསོག་འཇོག་
ལ། །གསུངས་པ་བསྡུས་ཤིང་བདག་པོ་དང་འབྲེལ་བ། །གཞན་པ་རྣམས་ལ་མདོར་
བསྡུས་སྦྱར་བར་བྱ། །ཞེས་གཟུང་ངོ༌། །ལྷུང་བཟེད་ལ་སོགས་པ་གང་རབ་ཏུ་བྱུང་བ་གང་
ཡང་རུང་བའི་དོན་དུ་བསྔོས་ཏེ་སྦྱིན་པར་ངེས་པར་བྱས་པ་ཡང་རང་དབང་བ་དང་བྲལ་བ་
དེ་ཉིད་ཡིན་པས་འཆང་འཇོག་ལ་སོགས་པའི་སྤང་ལྟུང་མི་སྐྱེད་དོ། །མདོ་འདི་ནི་མདོ་སྔ་
མ་དང་ཟློས་སྐྱོན་མེད་དེ། སྔ་མ་ནི་ཁྱིམ་པའམ་རབ་ཏུ་བྱུང་བ་གང་ཡང་རུང་བ་ལ་བསྔོས་
པ་སྟེ་ཁྱབ་ཆེ་བ་ཡིན་ལ། ཕྱི་མ་ནི་རབ་ཏུ་བྱུང་བ་ཁོ་ན་ལ་བསྔོས་པས་ཁྱབ་ཆུང་བའོ། །

འདི་ནི། ལྷུང་བཟེད་འཆང་ལ་རྣམ་འབྱེད་གསུངས་པ་བསྡུས། །བདག་པོ་དང་འབྲེལ་
གཞན་ལ་མདོར་བསྡུས་སྦྱར། །ཞེས་གཟུང་ངོ༌། །ལྷུང་བཟེད་དུ་མ་ཟད་ཆོས་གོས་ལས་
ཀྱང་མཁན་པོ་ལ་སོགས་པ་གཞན་གྱི་ཡིན་པར་བློས་རྣམ་པར་བརྟགས་ཏེ་ལྷག་པོའི་ཡོ་
བྱད་དུ་བྱིན་གྱིས་བརླབས་ནའོ་སྟེ་བརླབས་ན་རང་གི་ཉིད་དང་བྲལ་བ་ཉིད་ཡིན་པས་
འཆང་འཇོག་ལ་སོགས་པའི་སྤང་ལྟུང་མི་སྐྱེད་དོ། །རྣམ་པར་བརྟགས་ནའོ་ཞེས་པ་ནི་ཊི་
ཀ་ལས་དེ་ལྟར་ལྷག་པའི་ཡོ་བྱད་དུ་བྱིན་གྱིས་བརླབས་པ་ལ་བཤད་ཀྱང་མཚོན་པ་སྟེ་
མཁོ་བའི་ཡོ་བྱད་དུ་བྱིན་གྱིས་བརླབས་ན་ཡང་རུང་ངོ༌། །འདི་ནི། འཆང་བ་གཉིས་དང་
ཟླ་འཇོག་ལ། །རྣམ་འབྱེད་ལས་གསུངས་འདིར་བསྡུས་སོ། །ཞེས་གཟུང་ངོ་། །གསུམ་པ་
ཤན་དང་འབྲེལ་བ་རྣམས་ཀྱི་ཐུན་མོང་ལ་གཉིས་ལས། སྤྱིའི་དོན་དང་། གཞུང་དོན་ནོ། །
དང་པོ་ལ་ལྔ། དགོས་པ་དང༌། མཚན་ཉིད་དང་། དབྱེ་བ་དང་། བསྡུ་བ་དང་། ཤན་
འདྲེས་ཤིང་ལྟུང་བ་བསྐྱེད་ཚུལ་ལོ། །དང་པོ་ནི། རྫས་ཤན་གསུངས་པས་ཡོ་བྱད་མང་པོ་
བདག་ཏུ་འཛིན་པ་སྤངས་ནས་འདོད་ཆུང་ཆོག་ཤེས་བྱེད་པ་དང༌། ལྟུང་བ་དེ་བྱུང་དོགས་
ནས་ཡོ་བྱད་བྱིན་རླབས་ལ་བརྩོན་པའོ། །ལྟུང་ཤན་གསུངས་པས་ལྟུང་བ་དེ་འདག་པའི་
ཆེད་དུ་སྤང་ལྟུང་ཕྱིར་བཅོས་ལ་མྱུར་དུ་བརྩོན་པའོ། །གཉིས་པ་ནི། རྡེག་བྱེད་དེས་རང་གི་
བརྡེག་བྱ་ལ་ཉེས་པ་ཞུགས་པའི་ཆ་ནས་བཞག་པའི་ཤུགས་དེ་ཤན་གྱི་མཚན་ཉིད། ཤན་
དང་རྗེས་ཞུགས་རྒྱུན་འབྲེལ་རྣམས་མིང་གི་རྣམ་གྲངས་སོ། །གསུམ་པ་ནི། འདིར་ཤན་
ལ་དབྱེ་ན། སྡོམ་ཊིཀ་དཔག་བསམ་སྙེ་མ་ལས། སྤྱིར་ཤན་གྱི་རྣམ་གྲངས་ལ་བཞི་སྟེ།
གོས་ཀྱི། ལྷུང་བཟེད་ཀྱི། སྨན་གྱི། ལྟུང་བའི་ཤན་ནོ། །དང་པོ་ལ་ཞག་བཅུ་པ་དང་། ཟླ་
འཇོག་གི་གཉིས་ཡོད། ཅེས་གསུངས་པ་ལྟར་རོ། །དེ་ལས་གོས་དང་། ལྷུང་བཟེད་དང་།
སྨན་གྱི་ཤན་གསུམ་པོ་རེ་རེ་ལ་ཁྱད་པར་ཅན་ཡིན་པ་དང་། མ་ཡིན་པ་གཉིས་གཉིས་ཡོད་
དོ། །དེ་ཡང་རྡེག་བྱེད་བྱིན་གྱིས་མ་བརླབས་པས་བརྡེག་བྱ་བྱིན་གྱིས་བརླབས་པ་ལ་
བརྡེགས་པའམ། རྡེག་བྱེད་བྱིན་གྱིས་བརླབས་པས་བརྡེག་བྱ་བྱིན་གྱིས་མ་བརླབས་པ་ལ་

བརྡེགས་པ་ནི་ཁྱད་པར་ཅན་ཡིན་ཏེ། དེ་གཉིས་ལ་བྱིན་རླབས་ཡོད་མེད་མི་མཚུངས་པར་
ཁྱད་པར་ཡོད་པའི་ཕྱིར་རོ། །རྡེག་བྱེད་བྱིན་གྱིས་མ་བརླབས་པས་བརྡེག་བྱ་བྱིན་གྱིས་མ་
བརླབས་པ་ལ་བརྡེགས་པའམ་བྱིན་གྱིས་བརླབས་པས་བརླབས་པ་ལ་བརྡེགས་པ་ནི་
ཁྱད་པར་ཅན་མ་ཡིན་པ་སྟེ། བརྡེག་བྱ་རྡེག་བྱེད་དེ་གཉིས་བྱིན་རླབས་ཡོད་མེད་ལ་ཁྱད་
པར་མེད་པར་མཚུངས་པའི་ཕྱིར་རོ། །བཞི་པ་བསྡུ་ན་གཉིས་སུ་འདུ་སྟེ། ལྟུང་བའི་གཞི་
རྫས་ཤན་དང༌། སྤང་བའི་རྒྱུ་ལྟུང་ཤན་གཉིས་སུ་འདུ་བའི་ཕྱིར་ཏེ། གོས་ལྷུང་སྨན་
གསུམ་གྱི་ཤན་དང་པོར་འདུ་བའི་ཕྱིར་རོ། །དེ་ལ་གཙོ་བོར་རྫས་སྔ་མའམ་རྫས་གཞན་
སྟོབས་ཀྱི་ཉེས་པས་གོས་པར་བྱས་པའི་ཆ་ནས་བཞག་པའི་ཤུགས་དེ་རྫས་ཤན་ཡིན་ལ།
འདི་ལ་གཞན་དུ་ཞག་ཤན་དང་དུས་ཤན་ཞེས་གསུངས་ཏེ་རྫས་གཞན་གྱི་ཞག་གྲངས་
དང་དུས་ཅི་ཙམ་སོང་བའི་ཉེས་པས་གཞན་ལ་གོས་པར་བྱས་པའི་ཆ་ནས་ཞག་ཤན་དང་
དུས་ཤན་ཞེས་བརྗོད་དོ། །སྤང་ལྟུང་བྱུང་བ་མ་བཤགས་ཀྱི་བར་ལ་ཡོ་བྱད་ཀྱི་རྫས་སྤང་
དགོས་པའི་ཆ་ནས་བཞག་པའི་ཉེས་པ་རྒྱུན་འབྲེལ་བའི་ཤུགས་དེ་ལྟུང་ཤན་ཡིན་ལ། དེ་
ནི་གཞན་དུ་སྤང་ཤན་ཞེས་གསུངས་པ་དང་དོན་གཅིག་སྟེ། རྩ་བར་ལྟུང་བ་དེ་ཡོད་ན་
ཞེས་རྡེག་བྱེད་ཀྱི་ཆ་ནས་ལྟུང་ཤན་དང་། རྡེག་བྱེད་ཀྱི་ལྟུང་བ་དེ་བྱུང་བའི་དབང་གིས་ལྟུང་
བ་དེའི་རྒྱུར་གྱུར་ཀྱི་དངོས་པོ་སྤང་དགོས་སུ་གནས་པའི་ཤན་དེ་ཕྱིས་རྙེད་ཀྱི་དངོས་པོ་
རིགས་མཐུན་པ་དང་མི་མཐུན་པ་ཁྲུ་གང་ཁོར་ཡུག་ཏུ་ལོངས་པའི་ཚད་དང་ལྡན་པ་ཡན་
ཆད་ལ་འདྲེ་བར་བྱས་ནས་དེ་དག་ཀྱང་ཕྱིས་ལྟུང་བ་བཤག་ཚེ་སྤང་དགོས་པར་བྱས་པས་
ན་སྤང་ཤན་ནོ། །དེས་ན་འདུལ་ཊཱིཀ་རིན་ཕྲེང་སོགས་སུ་ལྟུང་ཤན་ལས་ཟུར་དུ་སྤང་ཤན་
མ་གསུངས་ལ། མཚོ་ཊིཀ་སོགས་སུ་སྤང་ཤན་ལས་ཟུར་དུ་ལྟུང་ཤན་མ་གསུངས་པའི་རྒྱུ་
མཚན་ཡང་དེ་ཡིན་ནོ། །ལྔ་པ་ལ། ཤན་འདྲེས་དུས་དང་། ཤན་འདྲེས་ནས་ལྟུང་བ་སྐྱེད་
ཚུལ་གཉིས་ལས། དང་པོ་ནི། གོས་ལྷུང་སྨན་གསུམ་གྱི་ཤན་བརྡེག་བྱ་དེ་ནམ་གྲུབ་པ་ན་
ཤན་འདྲེས་པ་ཡིན་ཏེ། ཊཱི་ཀ་ལས། གལ་ཏེ་དགེ་སློང་གིས་ཚེས་ལ་ཆོས་གོས་རྙེད་ལ་ཚེས་

ལྔའི་ཉིན་པར་ཆོས་གོས་དེ་རྣམ་པར་རྟོག་པར་བྱེད་དམ། སྔོ་བར་བྱེད་ན་ཕྱིས་དེའི་ཉིན་མོ་
ཉིད་ལ་ཆོས་གོས་གཞན་ཞིག་རྙེད་ཀྱང་། སྔ་མའི་ཤན་དེས་ཤན་འདྲེས་པར་མི་འགྱུར་ཏེ་
ཞེས་གསུངས་པའི་ཕྱིར། ཁྱབ་སྟེ། གོས་སྔ་མ་བྱིན་བརླབས་སོགས་མ་བྱས་ན་གོས་ཕྱི་མ་
དེ་རྙེད་པ་དང་ཤན་འདྲེས་པར་ཤུགས་ལ་བསྟན་པའི་ཕྱིར། གཞན་ཡང་ཊཱི་ཀ་ལས།
འདིར་གཞུང་ནི་དགེ་སློང་གིས་ཚེས་ལ་ཆོས་གོས་ཤིག་རྙེད་ལ། དེས་ཚེས་གཉིས་ལ་གོས་
གཞན་ཞིག་ཀྱང་རྙེད་པར་གྱུར་ན། དགེ་སློང་དེས་ཞག་བཅུ་པོ་དེ་ཉིད་ཀྱི་ནང་རོལ་ཏུ་སྔ་
མ་ཤོས་བྱིན་གྱིས་བརླབ་པར་བྱ་ཞིང་། ཕྱི་མ་ཤོས་གཞན་ལ་གཏང་བར་བྱ་བའམ། རྣམ་
པར་བརྟག་པར་བྱ་བའམ། གཞན་ལ་སྦྱིན་པར་བྱའོ། གཏོང་བར་མི་བྱེད་དམ། རྣམ་པར་
རྟོག་པར་མི་བྱེད་དམ། གཞན་ལ་སྦྱིན་པར་མི་བྱེད་ན་ཞག་བཅུ་གཅིག་པའི་སྐྱ་རེངས་
ཤར་ན་སྤང་བའི་ལྟུང་བྱེད་དོ། །ཞེས་གསུངས་པའི་ཕྱིར། ཁྱབ་སྟེ། ཞག་བཅུ་པོ་དེ་ཉིད་ཀྱི་
ནང་རོལ་ཏུ་སྔ་མ་ཤོས་བྱིན་གྱིས་བརླབས་ཀྱང་ཕྱི་མ་ཤོས་གཞན་ལ་བཏང་བ་ལ་སོགས་
པ་མ་བྱས་ན་ཚེས་བཅུ་གཅིག་གི་སྐྱ་རེངས་ཤར་བ་ན་སྤང་ལྟུང་སྐྱེད་པར་བསྟན་པའི་ཕྱིར་
རོ། །དེའི་ཕྱིར་སྡོམ་ཊིཀ་དཔག་བསམ་སྙེ་མ་ལས། རྗེས་སུ་གོས་གཉིས་པ་ཞིག་རྙེད་ན་དེ་
ཉིད་ཀྱི་ཉིན་པར་སྔ་མའི་ཞག་ཤན་ཕྱི་མ་ལ་འབྱུང་བས། སྔ་མས་ཞག་གང་ལོན་པ་དེ་ཕྱི་
མས་ཀྱང་ལོན་པར་འཇོག་དགོས་པའི་ཕྱིར་ཏེ། འདི་ལ་གཞན་ཡོད་ན་བྱིན་གྱིས་མ་
བརླབས་པ་དེའི་ཤན་ཚུན་ཆད་ནས་སོ་ཞེས་གསུངས་པའི་ཕྱིར་ཞེས་གསུངས་སོ། །དེས་
ན་བརྡེག་བྱ་དེ་ནམ་གྲུབ་པ་ན་ཤན་འདྲེས་པ་ཡིན་ཡང་དེའི་སྐབས་སུ་ལྟུང་བ་ནི་གང་ཡང་
མི་འབྱུང་སྟེ། སྦྱོར་བ་གནང་ལ་ཚད་བཟུང་ཡིན་པའི་ཕྱིར་རོ། །འོ་ན་དེ་ལ་མཚོ་ཊིཀ་ཏུ།
གོས་ཕྱི་མ་རྙེད་མ་ཐག་ཤན་འདྲེས་པར་གྱུར་ཟིན་ན་ཊི་ཀ་ཉིད་ལས། ཕྱིས་རྙེད་པ་དེ་ཡང་
ཤན་འདྲེས་པར་འགྱུར་བར་བྱས་པའི་ཕྱིར་ཞེས་གསུངས་པ་དང་འགལ་ལོ། །གཞན་ཡང་
ཁྱེད་ལྟར་ན་གོས་ཕྱི་མ་ཤོས་རྙེད་མ་ཐག་པ་ན་ཞག་ཤན་བརྡེགས་ཟིན་པའི་ཕྱིར། མཐར་
ཐུག་གི་སྔ་རོལ་ཏུ་སྔ་མ་ཤོས་བརླག་སྟེ་མེད་པར་གྱུར་ན་ཡང་ཤན་ལྟུང་འབྱུང་རུང་དུ་ཐལ་

བ་ལས་འདོད་ན་མདོ་ལས། དེ་ཡོད་ན་དངོས་པོ་དེ་ལྟ་བུ་གཞན་ལ་ཡང་འབྱུང་བ་ཉིད་དོ་
ཞེས་ཤན་རྡེག་བྱེད་ཡོད་པ་དེ་ནི་ཤན་གྱི་ལྟུང་བ་འབྱུང་བའི་ཡན་ལག་ཏུ་དགོས་པར་
བཤད་པ་དང་འགལ་ལོ་ཞེས་པའི་སྐྱོན་བརྗོད་པ་ཇི་ལྟར་སྤང་སྙམ་ན། འདི་ལྟར་སྤོང་སྟེ།
སྐྱ་རེངས་ཤར་བ་ན་ལྟུང་བ་དངོས་གཞིར་འགྱུར་རོ་ཞེས་གསུངས་པའི་ལུང་ཐམས་ཅད་
ལྟུང་བ་དངོས་གཞིར་གྱུར་ཟིན་པ་ལ་འགྱུར་ཞེས་བཏགས་པའོ་ཞེས་མཚོ་ཊིཀ་ཉིད་ལས་
གསུངས་པ་བཞིན་དུ་གོང་གི་ཊཱི་ཀའི་ལུང་དོན་དེ་ཡང་ཕྱིས་རྙེད་ལ་ཤན་འདྲེས་པར་གྱུར་
ཟིན་པར་བྱས་པ་ལ་འགྱུར་བར་བྱས་ཞེས་བཏགས་པ་ཡིན་ཞེས་བཤད་ན་མཚུངས་པའི་
ཕྱིར་རོ། །མཐར་ཐུག་གི་སྔ་རོལ་ཏུ་སྔ་མ་ཤོས་བརླག་སྟེ་མེད་པར་གྱུར་ན་ཡང་ཤན་ལྟུང་
འབྱུང་རུང་དུ་ཐལ་ཞེས་པ་ནི་འདོད་པ་ཉིད་དོ། །དེ་ཡོད་ན་དངོས་པོ་དེ་ལྟ་བུ་གཞན་ལ་
ཡང་འབྱུང་བ་ཉིད་དོ་ཞེས་པ་ནི། ཐོག་མར་ཤན་བརྡེག་པ་ལ་རྡེག་བྱེད་གོས་སམ་ལྷུང་
བཟེད་སྔར་རྙེད་པ་བྱིན་གྱིས་མ་བརླབས་པ་དེ་ཡོད་ན་ཕྱིས་རྙེད་པའི་དངོས་པོ་བཅས་པ་
རིགས་མཐུན་དེ་ལྟ་བུ་གཞན་ལ་ཡང་ཤན་འབྱུང་བ་ཉིད་དོ་ཞེས་པའི་དོན་ཡིན་པའི་ཕྱིར་
སྐྱོན་མི་འཇུག་གོ །དེ་ལྟར་བརྡེག་བྱ་རྡེག་བྱེད་དུས་མི་མཉམ་པའི་ཤན་ལ་བརྡེག་བྱ་ནམ་
གྲུབ་པ་ན་ཤན་བརྡེག་པ་ཡིན་ཡང་། དུས་མཉམ་པའི་ཤན་ལ་ཇི་ལྟར་ཡིན་ཞེ་ན། གོས་
ལྷུང་གཉིས་ཀྱི་བརྡེག་བྱ་དེ་བྱིན་གྱིས་བརླབས་མ་ཐག་ཏུ་དང༌། སྨན་གྱི་རྡེག་བྱེད་བྱིན་
གྱིས་བརླབས་པ་ཙམ་གྱིས་བརྡེག་པ་ཡིན་ནོ། །གལ་ཏེ་མཚོ་སྣ་པ་སོགས་ཀྱིས་འདོད་པ་
ལྟར་མཚན་མཐའ་ལ་བརྡེག་ན་ཚེས་གཅིག་ལ་ཆོས་གོས་རྙེད་པ་ཚེས་བཅུའི་ཉིན་བྱིན་
གྱིས་བརླབས་ནས་ཚེས་གཉིས་སོགས་སུ་རྙེད་པ་བྱིན་གྱིས་མ་བརླབས་པར་བཞག་ཀྱང་
ཤན་ལྟུང་མི་བསྐྱེད་པར་ཐལ། ཤན་རྡེག་དུས་རྡེག་བྱེད་བྱིན་རླབས་ཅན་ཡིན་པའི་ཕྱིར།
འདོད་མི་ནུས་ཏེ། ཊཱི་ཀ་ལས། ཆོས་གོས་སྔར་རྙེད་པ་དེ་དང་ལྷན་ཅིག་ཏུ་ཕྱིས་རྙེད་པའི་
ཆོས་གོས་དེ་ཡང་ཞག་བཅུའི་ནང་རོལ་དེ་ཉིད་དུ་བྱིན་གྱིས་བརླབ་པར་བྱ་བའམ། སྤང་
བར་བྱ་བ་ཡིན་གྱི་ཆོས་གོས་ཕྱིས་རྙེད་པ་དེའི་ཞག་བཅུར་བགྲང་བ་ལོགས་ཤིག་ཏུ་མི་བྱ་སྟེ།

ཞེས་དང་། རྣམ་འབྱེད་ལས། སྔ་མ་ཤོས་བྱིན་གྱིས་བརླབ་པར་བྱ་ཞིང་། ཕྱི་མ་ཤོས་
གཞན་ལ་གཏང་བར་བྱ་བའམ། རྣམ་པར་བརྟག་པར་བྱ་བའམ། གཞན་ལ་སྦྱིན་པར་བྱའོ། །
གཏོང་བར་མི་བྱེད་དམ། རྣམ་པར་རྟོག་པར་མི་བྱེད་དམ། གཞན་ལ་སྦྱིན་པར་མི་བྱེད་ན་
ཞག་བཅུ་གཅིག་པའི་སྐྱ་རེངས་ཤར་ན་སྤང་བའི་ལྟུང་བྱེད་དོ་ཞེས་གསུངས་པའི་ཕྱིར་རོ། །
ལྟུང་བའི་ཤན་འདྲེས་དུས་ཀྱང་ཕྱིས་རྙེད་ཀྱི་རྫས་གྲུབ་མ་ཐག་ཡིན་ཏེ། གཞན་ཞིག་རྙེད་
ན་དེ་ཡང་སྤང་བ་ཡིན་ཏེ་ཞེས་པས་སོ། །གཉིས་པ་ནི། རྡེག་བྱེད་དེ་དང་བཅས་པའི་ཞག་
གྲངས་ཚང་བའམ་དེའི་སྟོབས་ཀྱིས་ཞག་གྲངས་ཚང་བ་ན་ལྟུང་བ་འབྱུང་བ་ཡིན་ཏེ། ཊཱི་ཀ་
ལས། ཆོས་གོས་ཕྱིས་རྙེད་པ་དེའི་ཞག་བཅུར་བགྲང་བ་ལོགས་ཤིག་ཏུ་ནི་མི་བྱ་སྟེ། ཞེས་
དང༌། དེ་བྱིན་གྱིས་མ་བརླབས་པའི་ཞག་དུ་ཡོད་པ་ཚུན་ཆད་ནས་བགྲངས་ཏེ་ཞག་བཅུ་
འདས་པའི་སྤང་བ་ལ་ཐུག་པ་ན་དེའི་ཤུགས་ཀྱིས་གཞན་ལས་བྱུང་བའི་གོས་ཕྱིས་རྙེད་པ་
བྱིན་གྱིས་བརླབས་པ་དང་འབྲེལ་བ་རང་གི་ཉིད་ཀྱི་རྗེས་སུ་ཞུགས་པ་དང་བཅས་པ་དེ་
ཡང་འཆང་བའི་སྤང་བ་ཁོ་ནར་འགྱུར་རོ་ཞེས་གསུངས་པའི་ཕྱིར་རོ། །དུས་མཉམ་པ་ལ་
ནི་གཞན་དེའི་སྟོབས་ཀྱིས་ལྟུང་བ་འབྱུང་བའི་ཞག་གྲངས་ཚང་བ་ནའོ། །ཤན་འདྲེས་ནས་
ལྟུང་བ་སྐྱེད་ཚུལ་འདི་ལ་གསུམ། གོས་དང༌། ལྷུང་བཟེད་དང༌། སྨན་གྱིའོ། །དང་པོ་ལ་
ཞག་བཅུ་པ་དང༌། ཟླ་འཇོག་གི་ཤན་འདྲེས་ནས་ལྟུང་བ་སྐྱེད་ཚུལ་ལོ། །དང་པོ་ལའང་
ཁྱད་པར་ཅན་ཡིན་པ་དང༌། མ་ཡིན་པ་གཉིས་ལས། དང་པོ་ནི། བྱིན་གྱིས་མ་བརླབས་
པའི་གོས་ཀྱིས་བྱིན་གྱིས་བརླབས་པའི་གོས་ལ་ཤན་འདྲེས་ཤིང་ལྟུང་བ་སྐྱེད་པ་སྟེ། འདི་
ལ་དུས་མཉམ་པའི་ཤན་དང༌། མི་མཉམ་པའི་ཤན་འདྲེས་ནས་ལྟུང་བ་སྐྱེད་ཚུལ་གཉིས།
དང་པོ་ནི། ཚེས་གཅིག་ལ་འཆང་བའི་གོས་གཉིས་རྙེད་པས་གཅིག་བྱིན་གྱིས་བརླབས་ལ་
ཅིག་ཤོས་བྱིན་གྱིས་མ་བརླབས་པར་བཞག་སྟེ་ཞག་བཅུ་གཅིག་པའི་སྐྱ་རེངས་ཤར་ཚེ་
བྱིན་གྱིས་མ་བརླབས་པས་རང་སྟོབས་དང་བྱིན་གྱིས་བརླབས་པས་ཤན་སྟོབས་ཀྱིས་
ཞག་བཅུའི་འཆང་སྤང་སྐྱེད་པ་སྟེ། ཊཱི་ཀ་ལས། གང་གིས་ཉིན་གཅིག་ཁོ་ནར་དུས་གཅིག་

ཏུ་ཆོས་གོས་གཉིས་བདག་གིར་བྱེད་ལ་ཆོས་གོས་གཅིག་ནི་བྱིན་གྱིས་རློབ་པར་བྱེད་ལ།
ཅིག་ཤོས་ནི་མི་བྱེད་ན་དེ་ལ་ནི་ཆོས་གོས་དེ་གཉིས་ཀ་ཞག་བཅུ་འདས་ན་སྤང་བ་ཁོ་ནར་
འགྱུར་ཏེ། ཞེས་གསུངས་པ་ལྟར་རོ། །ཕྲེང་རྒྱུད་འགྲེལ་པ་ཚིག་དོན་རབ་ཏུ་གསལ་བའི་
ཉི་འོད་ལས། དུས་གཅིག་ཏུ་རྙེད་པ་ལ་ནི་བརྡེག་བྱ་རྡེག་བྱེད་གཉིས་སུ་གཞག་ཏུ་མེད་དོ། །
ཞེས་བཤད་པ་མི་འཐད་དེ། ཊཱི་ཀའི་ལུང་དེ་དང་འགལ་བའི་ཕྱིར་རོ། །གཉིས་པ་མི་
མཉམ་པ་ནི། ཚེས་གཅིག་ལ་གོས་ཚད་ལོངས་རྙེད་པ་བྱིན་གྱིས་མ་བརླབས་པར་བཞག
ཚེས་དྲུག་ལ་རིགས་མཐུན་གྱི་གོས་རྙེད་པ་བྱིན་གྱིས་བརླབས་ཀྱང་ཚེས་བཅུ་གཅིག་པའི་
སྐྱ་རེངས་ཤར་ཚེ། སྔ་མས་རང་སྟོབས་དང་ཕྱི་མ་ལ་གཞན་གྱི་ཤན་སྟོབས་ཀྱིས་འཆང་
སྤང་སྐྱེད་པ་ལྟ་བུའོ། །གཉིས་པ་ནི། བྱིན་གྱིས་མ་བརླབས་པས་བྱིན་གྱིས་མ་བརླབས་པ་
ལ་ཤན་འདྲེས་ཤིང་ལྟུང་བ་སྐྱེད་པ་སྟེ། ཚེས་གཅིག་ལ་འཁོར་གསུམ་ཁེབས་པ་ཡན་ཆད་
ཀྱི་གོས་གཅིག་རྙེད་པ་བྱིན་གྱིས་མ་བརླབས་པར་བཞག ཚེས་གཉིས་ནས་དགུའི་བར་
གོས་གཞན་རྙེད་པ་བྱིན་གྱིས་མ་བརླབས་པར་བཞག་ནས་ཚེས་བཅུ་གཅིག་གི་སྐྱ་རེངས་
དང་པོ་ཤར་བ་དང་སྔ་མས་རང་སྟོབས་ཀྱིས་ཞག་བཅུའི་འཆང་སྤང་དང་། ཕྱི་མ་ལ་སྔ་
མའི་ཤན་སྟོབས་ཀྱིས་ཞག་བཅུའི་འཆང་སྤང་འབྱུང་བའོ། །གཉིས་པ་ཟླ་འཇོག་གི་གོས་
ཤན་ལ་གཉིས་ལས། ཁྱད་པར་ཅན་ལ་མཉམ་པ་བྱིན་གྱིས་མ་བརླབས་པས་བརླབས་པ་
ལ་དང་། མི་མཉམ་པ་བྱིན་གྱིས་མ་བརླབས་པ་སྔ་མས་བྱིན་གྱིས་བརླབས་པ་ཕྱི་མ་ལ་
རྡེག་ཚུལ་སྔ་མ་ལས་དཔག་སྟེ་ཤེས་པར་བྱའོ། །གཉིས་པ་ཁྱད་པར་ཅན་མ་ཡིན་པ་ནི།
ཚེས་གཅིག་ལ་འཁོར་གསུམ་ཁེབས་པའི་ཚད་དུ་མ་ལོངས་ཤིང་ཁྲུ་གང་ཡན་ཆད་ཀྱི་ཚད་
དུ་ལོངས་པ་ཁ་སྐོང་གི་རེ་བ་དང་བཅས་པའི་གོས་གཅིག་རྙེད་པ་བྱིན་གྱིས་མ་བརླབས་
པར་བཞག ཚེས་གཉིས་ནས་སུམ་ཅུའི་བར་གང་ཡང་རུང་བ་ལ་དེ་ལྟ་བུའི་གོས་གཞན་
རྙེད་པ་བྱིན་གྱིས་མ་བརླབས་པར་ཚེས་སོ་གཅིག་པའི་སྐྱ་རེངས་ཤར་ཚེ་སྔ་མས་རང་
སྟོབས་དང་། ཕྱི་མས་ཤན་སྟོབས་ཀྱིས་ཟླ་འཇོག་གི་སྤང་ལྟུང་སྐྱེད་དོ། །གཉིས་པ་ལྷུང་

བཟེད་ཀྱི་ཤན་ནི། འདི་ལ་ཡང་ཁྱད་པར་ཅན་ཡིན་པ་དང་མ་ཡིན་པ་གཉིས་ཀྱི་ཤན་
འདྲེས་ནས་ལྟུང་བ་སྐྱེད་ཚུལ་གོས་དང་ལྷུང་བཟེད་ཀྱི་ཚིག་བརྗེ་བ་མ་གཏོགས་ཞིག་
བཅུའི་འཆང་སྤང་ལྟར་ཤེས་པར་བྱའོ། །དེ་ལ་གོས་དང་ལྷུང་བཟེད་ཀྱི་ཤན་ལ་བརྡེག་བྱ་
རྡེག་བྱེད་གཉིས་པོ་བཅས་རིགས་གཅིག་པ་ཞིག་དགོས་ཀྱི། གོས་དང་ལྷུང་བཟེད་ལྟ་བུ་
བཅས་རིགས་མི་མཐུན་པས་གཅིག་གིས་གཅིག་ལ་ཤན་རྡེག་པར་མི་བྱེད་དོ། །གོས་ལྷུང་
གང་ཡིན་ཡང་རྡེག་བྱེད་ཡིན་ན་བྱིན་གྱིས་མ་བརླབས་པས་ཁྱབ། ཁྱད་པར་ཅན་གྱི་བརྡེག་
བྱ་ཡིན་ན་བྱིན་རླབས་དང་འབྲེལ་བས་ཁྱབ། ཁྱད་པར་ཅན་མ་ཡིན་པའི་བརྡེག་བྱ་ཡིན་ན་
བྱིན་རླབས་ཅན་མ་ཡིན་པས་ཁྱབ། དུས་མཉམ་པའི་ཤན་ལ་ནི་བརྡེག་བྱ་བྱིན་རླབས་ཅན་
ཁྱད་པར་བ་ཁོ་ན་ཡིན་པས་ཁྱབ། དུས་མི་མཉམ་པའི་ཤན་ལ་ནི་ཁྱད་པར་ཅན་ཡིན་མིན་
གྱིས་བརྡེག་བྱ་བྱིན་རླབས་ཡོད་མེད་གཉིས་ཀ་ཡོད་པའོ། །ཁྱད་པར་ཅན་གྱི་བརྡེག་བྱ་ནི་
རྡེག་བྱེད་དེ་ལས་ཞག་གཅིག་ཕན་ཆད་ཀྱི་འཕྱི་བའང་ཡོད། དེ་དང་དུས་མཉམ་པ་ཡང་
ཡོད་དོ། །ཁྱད་པར་ཅན་མ་ཡིན་པའི་བརྡེག་བྱ་ནི་རྡེག་བྱེད་ལས་ཞག་གཅིག་ཕན་ཆད་
ཀྱིས་འཕྱི་བ་ངེས་པར་དགོས་པ་ཡིན་ནོ། །གོས་ལྷུང་གི་ཤན་དུས་མཉམ་པ་དང་མི་མཉམ་
པ་ཞེས་པའི་མཉམ་དང་མི་མཉམ་ནི་ཉིན་མཚན་གཅིག་གི་ནང་དུ་རྙེད་ན་མཉམ་པ་དང་དེ་
མིན་ན་མི་མཉམ་པ་ཞེས་བྱའོ། །གསུམ་པ་སྨན་གྱི་ཤན་ལྟུང་ལ་གསུམ། ཞག་བདུན་པ་
དང༌། ཐུན་ཚོད་དུ་རུང་བ་དང་། འཚོ་བཅང་གི་སྨན་གྱི་ཤན་ལྟུང་སྐྱེད་ཚུལ་ལོ། །དང་པོ་
ལ་ཁྱད་པར་ཅན་ཡིན་མིན་གཉིས། དང་པོ་ཁྱད་པར་ཅན་ལ་ཡང་གཉིས་ལས། དང་པོ་
དུས་མཉམ་པ་ནི། ཚེས་གཅིག་ལ་བུ་རིམ་གཉིས་མཉམ་དུ་རྙེད་པ་ན་གཅིག་བྱིན་གྱིས་
བརླབས། ཅིག་ཤོས་ལ་བྱིན་ལེན་དང་བྱིན་རླབས་གང་ཡང་མེད་པར་ཟ་བར་བྱ་བའི་ཕྱིར་
བཞག་ན་ཞག་བརྒྱད་པའི་སྐྱ་རེངས་ཤར་བའི་ཚེ་བྱིན་གྱིས་བརླབས་པའི་བུ་རམ་གྱིས་
རང་སྟོབས་དང་། བྱིན་གྱིས་མ་བརླབས་པ་ལ་ཤན་སྟོབས་ཀྱིས་ཞག་བདུན་པའི་གསོག་
འཇོག་གི་སྤང་བ་སྐྱེད་དོ། །དེ་ལྟར་སྨན་དུས་མཉམ་ལ་ཤན་འབྱུང་ཚུལ་མདོ་ལས་དངོས་

སུ་མ་བཤད་ཀྱང་། ཊཱི་ཀ་ལས། ཉིན་གཅིག་ཁོ་ནར་བདག་གིར་བྱས་པའི་ཕྱིར་ཞེས་གོས་
དུས་མཉམ་ལ་ཤན་འབྱུང་ཚུལ་གསུངས་པའི་རུང་མཐུན་ཡིན་ནོ། །གཉིས་པ་དུས་མི་
མཉམ་པ་ནི། ཚེས་གཅིག་ལ་མར་གཅིག་རྙེད་པ་བྱིན་གྱིས་བརླབས། ཚེས་གཉིས་ལ་ཡང་
གཅིག་རྙེད་པ་བྱིན་ལེན་དང་བྱིན་བརླབས་གང་ཡང་མེད་པར་བཟའ་བར་བྱ་བའི་ཕྱིར་
བཞག་པ་ཞག་བརྒྱད་པའི་སྐྱ་རེངས་ཤར་བ་ན་རང་སྟོབས་དང་ཤན་སྟོབས་ཀྱི་སྒོ་ནས་
ཞག་བདུན་པའི་སྤང་བ་འབྱུང་ངོ༌། །ཁ་ཅིག་གིས་བརྡེག་བྱ་བྱིན་ལེན་བྱས་ཏེ་བཞག་པ་
ཞེས་བཤད་ཀྱང་། དེ་ལྟར་ན་བརྡེག་བྱ་ལ་ལྟུང་བ་བསྐྱེད་དུས་དེ་ཤན་སྟོབས་ཀྱིས་ཇེ་རིང་
དུ་བཏང་བར་ཐལ། ཤན་མེད་ན་སྔ་དྲོར་བྱིན་ལེན་བྱས་པ་གུང་ཡོལ་བ་ན་གསོག་འཇོག་
ཏུ་གྱུར་པ་སོགས་སྤྱི་དུས་ལས་འདས་པ་ཙམ་གྱིས་ལྟུང་བ་བསྐྱེད་པའི་ཕྱིར། འདོད་མི་
ནུས་ཏེ། ཤན་སྟོབས་ཀྱིས་ལྟུང་བ་སྐྱེད་ཚུལ་བརྡེག་བྱ་རང་སྟོབས་ཀྱིས་སྤང་ལྟུང་མི་འབྱུང་
བ་ལ་རྡེག་བྱེད་ཀྱི་སྟོབས་ཀྱིས་ལྟུང་བ་སྐྱེད་པའམ། བརྡེག་བྱ་རང་སྟོབས་ཀྱིས་ལྟུང་བ་
བསྐྱེད་པའི་དུས་ལ་མ་སླེབས་པའི་སྔ་རོལ་ཏུ་རྡེག་བྱེད་ཀྱི་སྟོབས་ཀྱིས་ལྟུང་བ་བསྐྱེད་པར་
བྱས་པ་ཞིག་དགོས་པའི་ཕྱིར་རོ། །མཚོ་སྣ་པ་སོགས་ཀྱིས་ཞག་བདུན་པའི་སྨན་འདི་ལ་
བརྡེག་བྱ་རྡེག་བྱེད་གཉིས་ཀ་བྱིན་རླབས་ཅན་དགོས་པར་འདོད་ཀྱང་། དེ་མི་འཐད་པར་
ཐལ། རྣམ་འབྱེད་ལས། དགེ་སློང་གིས་ཚེས་ལ་མར་རྙེད་ལ། ཚེས་གཉིས་ལ་གཞན་ཞིག་
ཀྱང་རྙེད་པར་གྱུར་ན། དེས་སྔ་མ་ཤོས་བཟའ་བར་བྱ་ཞིང་། ཕྱི་མ་ཤོས་གཏང་བར་བྱ་
བའམ། རུང་བར་བྱ་བའམ། གཞན་ལ་སྦྱིན་པར་བྱའོ། །གཏོང་བར་མི་བྱེད་དམ། རུང་
བར་མི་བྱེད་དམ། གཞན་ལ་སྦྱིན་པར་མི་བྱེད་ན་ཞག་བརྒྱད་པའི་སྐྱ་རེངས་ཤར་ན་སྤང་
བའི་ལྟུང་བྱེད་དོ། །ཞེས་གསུངས་པའི་ཕྱིར། ཁྱབ་སྟེ། རུང་བར་བྱ་བ་སོགས་མི་བྱེད་ན་
ཚེས་བརྒྱད་པའི་སྐྱ་རེངས་ཤར་ན་ཕྱི་མ་དེ་ལ་སྔ་མའི་ཤན་གྱིས་སྤང་བ་སྐྱེད་པར་བཤད་
པའི་ཕྱིར། དེའི་ཕྱིར་སྡོམ་ཊིཀ་དཔག་སྙེ་ལས། སྨན་གྱི་ཤན་རྡེག་བྱེད་བྱིན་གྱིས་བརླབས་
པ་ཉིད་ཀྱིས། བརྡེག་བྱ་བྱིན་གྱིས་བརླབས་པ་དང་མ་བརླབས་པ་གཞན་ལ་ཡང་ཤན་རྡེག་

པ་ཡིན་ཞིང་། ཞེས་གསུངས་སོ། །འདི་ལ་རྗེ་བཙུན་ཆོས་ཀྱི་རྒྱལ་མཚན་དང་བྲག་དཀར་
སྤྲུལ་སྐུའི་འདུལ་གཞུང་ལས། ཞག་བདུན་པའི་སྨན་དེའི་ཤན་བརྡེག་བྱ་ཡིན་ན་བྱིན་
རླབས་ཅན་ཡིན་པས་ཁྱབ་པར་ཐལ། སྨན་ཞག་བདུན་པར་བྱིན་གྱིས་བརླབས་པས་བྱིན་
གྱིས་མ་བརླབས་པའི་སྨན་ལ་ཤན་རྡེག་པ་མེད་པའི་ཕྱིར་ཏེ། སྨན་ཞག་བདུན་པར་བྱིན་
གྱིས་བརླབས་པ་དེ་ནད་པ་ལ་ཚེགས་ཆུང་ཞིང་ལྟུང་བ་འབྱུང་རིང་བའི་ཆེད་དུ་གནང་བ་
གང་ཞིག དེ་ལྟར་ཤན་བརྡེག་པ་ཡོད་ན། ལྟུང་བ་འབྱུང་ཉེ་བར་འགྱུར་བའི་ཕྱིར། ཞེས་
སྐྱོན་བརྗོད་ཁུལ་བྱས་ཀྱང་། བྱིན་གྱིས་མ་བརླབས་པ་ལ་ཤན་བརྡེག་པར་བཅས་པས་དེ་
བྱིན་གྱིས་རླབས་པ་ལ་བརྩོན་ཞིང་། བྱིན་གྱིས་བརླབས་ན་རང་རང་གི་དུས་ཀྱི་མཐའི་
བར་དུ་བྱིན་ལེན་མང་པོ་བྱེད་མི་དགོས་པས་ཚེགས་ཆུང་བ་དང་། དེའི་བར་དུ་སྨན་དེ་ལ་
བརྟེན་ནས་ལག་ཉ་དང་གསོག་འཇོག་གི་ཉེས་པ་མི་འབྱུང་བས་སྤྱིར་ལྟུང་བ་འབྱུང་རིང་བ་
ཡིན་ནོ། །འོ་ན། ཊཱི་ཀ་ལས། བྱིན་གྱིས་མ་བརླབས་པ་དེ་ཞག་བདུན་འདས་པར་འཆང་
དུ་ཟིན་ཀྱང་ཉེས་པ་མེད་དེ། རུང་བའི་ཕྱིར་གསེར་ལ་སོགས་པ་དང་འདྲའོ་ཞེས་པ་དང་
འགལ་ལོ་ཞེ་ན། དེ་ནི་ཤན་དང་མ་འབྲེལ་བར་བྱིན་ལེན་དང་བྱིན་རླབས་གང་ཡང་མ་
བྱས་པའི་བུ་རམ་ཞག་བདུན་པ་དེ་རུང་བ་གསུམ་གང་རུང་བྱས་ན་ཞག་བདུན་ལས་ལྷག་
པར་འཆང་ཡང་ཉེས་པ་མི་འོང་བ། རུང་བ་གསུམ་བྱས་པའི་གསེར་སོགས་བཞིན་ཞེས་
པའི་དོན་ཡིན་པའི་ཕྱིར་ཏེ། ཊཱི་ཀ་ལས། རུང་བའི་ཕྱིར་ཞེས་པའི་དོན་གྱི་ཕྱིར་རོ། །གཉིས་
པ་ཁྱད་པར་ཅན་མ་ཡིན་པ་ནི། ཚེས་གཅིག་ལ་མར་རྙེད་པ་བྱིན་གྱིས་བརླབས། ཚེས་
གཉིས་ལ་མར་རྙེད་པ་བྱིན་གྱིས་བརླབས་ཏེ་བཞག་ན་ཞག་བརྒྱད་པའི་སྐྱ་རེངས་ཤར་ཚེ་
སྔ་མས་རང་སྟོབས། ཕྱི་མས་ཤན་སྟོབས་ཀྱིས་གསོག་འཇོག་གི་སྤང་བ་སྐྱེད་དོ། །གཉིས་
པ་ཐུན་ཚོད་ལ། དུས་མཉམ་པ་དང་། མི་མཉམ་པ་གཉིས་ལས། དང་པོ་ནི། སྔ་དྲོ་ཐུན་
ཚོད་དུ་རུང་བའི་སྨན་སྐྱུ་རུ་རའི་ཁུ་བ་གཉིས་རྙེད་ནས་གཅིག་བྱིན་གྱིས་བརླབས། ཅིག་
ཤོས་བྱིན་ལེན་དང་བྱིན་རླབས་གང་ཡང་མེད་པར་བཏུང་ཕྱིར་བཞག་ན་ཐུན་ཚོད་ཀྱི་

མཐའ་འདས་ཚེ་བྱིན་གྱིས་བརླབས་པས་རང་སྟོབས་དང༌། མ་བརླབས་པས་ཤན་སྟོབས་
ཀྱིས་གསོག་འཇོག་གི་སྤང་བ་སྐྱེད་དོ། །གཉིས་པ་ནི། སྐྱུ་རུ་རའི་ཁུ་བ་རྙེད་པ་སྔ་དྲོར་ཐུན་
ཚོད་པར་བྱིན་གྱིས་བརླབས་ཏེ། གུང་ཡོལ་ནས་སྐྱུ་རུ་རའི་ཁུ་བ་རྙེད་པ་བྱིན་ལེན་མ་བྱས་
པར་བཏུང་ཕྱིར་བཞག་ན་ཐུན་ཚོད་ཀྱི་མཐའ་འདས་ཚེ་སྔ་མས་རང་སྟོབས་དང༌། ཕྱི་མས་
ཤན་སྟོབས་ཀྱིས་གསོག་འཇོག་གི་སྤང་ལྟུང་སྐྱེད་དོ། །འདི་ལ་ཁྱད་པར་ཅན་མ་ཡིན་པ་
བྱིན་གྱིས་བརླབས་པས་བརླབས་པ་ལ་བརྡེག་པ་མེད་དེ། ཐུན་ཚོད་ཀྱི་སྨན་བྱིན་རླབས་
ཀྱི་དུས་སྔ་དྲོ་ཁོ་ནར་ངེས་ཤིང་། སྔ་དྲོ་སྐྱུ་རུ་རའི་ཁུ་བ་གཉིས་རྙེད་པ་ཐུན་ཚོད་དུ་བྱིན་གྱིས་
བརླབས་པ་ཕན་ཚུན་ཤན་མི་བརྡེག་པར་ཐུན་ཚོད་ཀྱི་མཐའ་འདས་ཚེ་གསོག་འཇོག་གི་
སྤང་ལྟུང་སྐྱེད་པའི་ཕྱིར་རོ། །ཐུན་ཚོད་ཀྱི་སྨན་ཤན་འདི། དུས་ཤན་ནམ་རྫས་ཤན་ཁོ་ན་
སྟེ། འདི་ཞག་ལ་ལྟོས་མི་དགོས་པས་ཞག་ཤན་འབྱུང་བ་མེད་དོ། །གསུམ་པ་འཚོ་བཅང་
ལ། ནད་ཇི་སྲིད་འཚོ་བཅང་གི་སྨན་གྱི་ཤན་ལྟུང་ལ་གཉིས་ལས། ཁྱད་པར་ཅན་ནི། དུས་
མཉམ་པ་ཚེས་གཅིག་ལ་ཨ་རུ་ར་གཉིས་རྙེད་པ་ན་གཅིག་ནད་ཇི་སྲིད་འཚོ་བཅང་དུ་བྱིན་
གྱིས་བརླབས་ཤིང། ཅིག་ཤོས་བྱིན་ལེན་དང་བྱིན་རླབས་གང་ཡང་མེད་པར་བཞག་ན་
ནད་སོས་ནས་ཞག་གི་མཐའི་སྐྱ་རེངས་དུས་སྔ་མས་རང་སྟོབས་དང་། ཅིག་ཤོས་ཀྱིས་
ཤན་སྟོབས་ཀྱིས་གསོག་འཇོག་གི་སྤང་ལྟུང་སྐྱེད་དོ། །དུས་མི་མཉམ་པ་ཚེས་གཅིག་ལ་
ཨ་རུ་ར་རྙེད་པ་འཚོ་བཅང་དུ་བྱིན་གྱིས་བརླབས། ཚེས་གསུམ་ལ་ཨ་རུ་ར་རྙེད་པ་བྱིན་
ལེན་དང་བྱིན་རླབས་གང་ཡང་མེད་པར་བཞག་ན་ནད་སོས་པའི་ཞག་གི་སྐྱ་རེངས་དུས་
སྔ་མས་རང་སྟོབས་དང༌། ཕྱི་མས་ཤན་སྟོབས་ཀྱིས་སྤང་ལྟུང་སྐྱེད་དོ། །གཉིས་པ་ཁྱད་
པར་ཅན་མ་ཡིན་པ་ནི། ཚེས་གཅིག་གི་ཉིན་ཨ་རུ་ར་རྙེད་པ་འཚོ་བཅང་དུ་བརླབས།
ཚེས་ཕྱི་མ་གང་རུང་ལ་ཨ་རུ་ར་རྙེད་པ་ཡང་ནད་གཞན་གྱི་ཕྱིར་འཚོ་བཅང་དེར་བྱིན་གྱིས་
བརླབས་ཏེ་བཞག་ན་ནད་ཕྱི་མ་མ་སོས་ཀྱང་ནད་སྔ་མ་སོས་ཚེ་ཕྱིས་རྙེད་ཨ་རུ་ར་གཞན་
ལ་སྟེར་བ་སོགས་མ་བྱས་ན་ནད་སྔ་མ་སོས་པའི་ཞག་གི་མཐའི་སྐྱ་རེངས་ཤར་བའི་ཚེ་སྔ་

མས་རང་སྟོབས་དང་། ཕྱི་མས་ཤན་སྟོབས་ཀྱིས་གསོག་འཇོག་གི་སྤང་བ་སྐྱེད་དོ། །དེས་
ན་ཞག་བདུན་ཐུན་ཚོད་འཚོ་བཅང་རྣམས་ཀྱི་རྡེག་བྱེད་ཡིན་ན་བྱིན་རླབས་ཅན་གྱིས་ཁྱབ།
བརྡེག་བྱ་ལ་ཐུན་ཚོད་སྨན་ལ་བྱིན་རླབས་དང་མ་འབྲེལ་བས་ཁྱབ། གཞན་ཞག་བདུན་
འཚོ་བཅང་གཉིས་ལ་བྱིན་རླབས་ཅན་ཡིན་མིན་ཅི་རིགས་ཡོད། བརྡེག་བྱ་བྱིན་རླབས་
དང་འབྲེལ་བ་ལ་དུས་མི་མཉམ་པའི་ཤན་འབྱུང་བ་ཁོ་ནས་ཁྱབ། བརྡེག་བྱ་བྱིན་རླབས་
དང་མ་འབྲེལ་བ་ལ་དུས་མཉམ་པ་དང་མི་མཉམ་པ་གཉིས་ཀ་ཡོད་དོ། །སྤྱིར་ཤན་གྱི་
སྐབས་ཐམས་ཅད་དུ་བྱིན་གྱིས་མ་བརླབས་པས་བརླབས་པ་ལ་བརྡེག་པའམ་བྱིན་གྱིས་
བརླབས་པས་མ་བརླབས་པ་ལ་བརྡེག་པའི་སྐབས་སུ་སྔ་མའམ་དུས་མཉམ་པས་བརྡེག་
ཅིང་ཕྱི་མས་བརྡེག་པ་མེད་དོ། །མ་བརླབས་པ་ནང་དང་བརླབས་པ་ནང་གིས་བརྡེག་པའི་
ཚེ་སྔ་མས་ཕྱི་མ་ལ་བརྡེག་གི་དུས་མཉམ་པ་ལ་བརྡེག་པ་མེད་དོ། །ཚེ་ཇི་སྲིད་འཚོ་བཅང་
གི་སྨན་ལ་ཤན་མི་འབྱུང་སྟེ། དགེ་སློང་ཚེ་འཕོས་མ་ཐག་ཏུ་ལྷུང་བ་མི་འབྱུང་བའི་ཕྱིར་རོ། །
དེ་ལ་དགོངས་ནས་སྡོམ་ཊིཀ་དཔག་བསམ་སྙེ་མ་ལས་ཀྱང་། འཚོ་བཅང་གི་སྨན་ནི་ཇི་
སྲིད་འཚོའི་བར་དུ་གནང་བས་ཤན་མི་འབྱུང་ངོ་། །ཞེས་དང༌། རྒྱུ་འཚོ་བཅང་ལས་སྦྱར་བ་
དེ་ལ་གསོག་འཇོག་འབྱུང་མི་སྲིད་དོ་ཞེས་གསུངས་སོ། །འོ་ན་ལོ་ཆེན་གྱི་ལུགས་ལ་ནད་
ཇི་སྲིད་འཚོ་བཅང་དུ་བྱིན་གྱིས་བརླབས་པའི་སྨན་ཡང་འདོད་དམ་ཞེ་ན། འདོད་དེ།
གསོག་འཇོག་གི་སྤང་བའི་སྐབས་ཀྱི་དཔག་སྙེ་ལས། འཚོ་བཅང་གི་སྨན་ནི་ནད་སོས་ཀྱི་
བར་དུ་བརླབས་པ་ནད་ལས་གྲོལ་ནས་ཀྱང་བཅངས་པ་སྟེ། ཞེས་གསུངས་པའི་ཕྱིར་རོ། །
དེ་ཡང་ནད་གྲོལ་ནས་བཅངས་ཏེ་ཞག་འདས་པ་ན་གསོག་འཇོག་ཏུ་འགྱུར་བས་དེའི་
དབང་དུ་བྱས་ནས་ནད་ལས་གྲོལ་ནས་ཀྱང་བཅངས་པ་སྟེ་ཞེས་གསུངས་སོ། །མཁས་པ་
འགས་སྨན་ཤན་ལ་ཞག་བདུན་པ་ལས་ཐུན་ཚོད་དང་འཚོ་བཅང་ལ་མེད་པར་བཞེད་ཀྱང་།
རང་གི་རྣམ་བཤད་ལས། དུས་སུ་རུང་བ་དང་། ཐུན་ཚོད་དུ་རུང་བ་དང་། འཚོ་བའི་བར་
དུ་བཅང་བ་རྣམས་ཀྱིས་རུང་བ་མ་ཡིན་པ་ཉིད་དུ་འགྱུར་བ་ལ་བྱེ་བྲག་མེད་དོ། །འདིར་ནི་

ཞག་བདུན་པ་སྨོས་པ་དཔེ་ཙམ་དུ་རིགས་པར་བྱའོ། །ཞེས་དང༌། ཊཱི་ཀ་ལས། ཞག་
བདུན་པ་སྨོས་པ་ནི་དཔེ་ཙམ་དུ་རིགས་པར་བྱའོ་ཞེས་གསུངས་པས་སྨན་ཕྱི་མ་གསུམ་ལ་
རང་སྟོབས་དང་ཤན་སྟོབས་གཉིས་ཀ་དང་། དུས་རུང་གིས་རང་སྟོབས་ཀྱིས་ལྟུང་བ་བསྐྱེད་
པར་བསྟན་ཏོ། །དེས་ན་སྡོམ་ཊིཀ་དཔག་བསམ་སྙེ་མ་ལས་ཀྱང་ཐུན་ཚོད་ཀྱི་སྨན་ལ་དུས་
མཉམ་པ་དང་མི་མཉམ་པའི་ཤན་གྱི་ལྟུང་བ་གཉིས་གསུངས་སོ། །དེ་ལྟར་གོས་ལྷུང་སྨན་
གསུམ་གྱི་བརྡེག་བྱའི་གཞི་ལས་ལྟུང་བ་འབྱུང་ཡང་། ལྟུང་ཤན་གྱི་བརྡེག་བྱའི་གཞི་ལས་
ལྟུང་བ་མི་འབྱུང་བར་བརྡེག་བྱའི་དངོས་པོ་དེ་དག་སྤང་དགོས་པ་ཙམ་དུ་གྱུར་པ་སྟེ། ཊཱི་ཀ་
ལས། གང་ལ་སྤང་བའི་ལྟུང་བྱེད་ཡོད་པའི་དགེ་སློང་དེས་གལ་ཏེ་ཕྱིས་རིགས་མཐུན་
པའམ། རིགས་མི་མཐུན་པའི་ཡོ་བྱད་ཙམ་རྙེད་ན་དེའི་ཚེ་བཤག་པའི་དུས་ན་དགེ་སློང་
དེས་དེ་ཡང་སྤང་བར་བྱའོ། །དེའི་ལྟུང་བ་ནི་བཤག་པར་བྱ་མི་དགོས་ཏེ། དེའི་གཞི་ལས་
ལྟུང་བ་གང་ཡང་མ་བྱུང་བའི་ཕྱིར་རོ། །ཞེས་དང༌། སྡོམ་ཊིཀ་དཔག་སྟེ་ལས། ལྟུང་བའི་
ཤན་ནི་སྤང་ལྟུང་སུམ་ཅུ་ལས་གང་རུང་བྱུང་བ་ཕྱིར་བཅོས་མ་བྱས་པའི་བར་ལ་གོས་
སོགས་འཚོ་བའི་ཡོ་བྱད་གང་རྙེད་ཀྱང་རུང་སྟེ། ལྟུང་བ་སྔ་མ་དེ་ཕྱིར་བཅོས་བྱེད་པའི་ཚེ་
དེའི་རྒྱུར་འགྱུར་བའི་རྫས་དེ་ཉིད་དུ་མ་ཟད། ཡོ་བྱད་རྟིང་མ་དེ་རྣམས་ཀྱང་སྔ་མའི་ཤན་
གྱིས་སྤོང་དགོས་པ་ཡིན་ནོ། །ཞེས་གསུངས་པ་ལྟར་རོ། །གཉིས་པ་གཞུང་དོན་ནི། འདི་
ལ་རྗེས་སུ་ཞུགས་པ་ཉིད་ཀྱང་ཉམས་པ་ཡིན་ནོ། །རང་བཞིན་ལས་ཉམས་ན་ཡང་ངོ་། །
དེ་ཡོད་ན་དངོས་པོ་དེ་ལྟ་བུ་གཞན་ལ་འབྱུང་བ་ཉིད་དོ། །ཞག་བདུན་པ་ལ་ནི་རིགས་
མཐུན་པ་ལའོ། །ལྟུང་བ་དེ་ཡོད་ན་ཡོ་བྱད་ཙམ་བདག་གིར་བྱས་པ་ལ་སྤང་བ་ཉིད་དོ། །
ཞེས་གསུངས་ཏེ། སྔར་བཤད་པ་བཞིན་གཞན་ལ་བསྔོས་པ་དང་རྣམ་པར་བརྟགས་པར་
བྱས་པ་འདི་ལ་རང་སྟོབས་ཀྱིས་ལྟུང་བ་མི་འབྱུང་བར་མ་ཟད་སྔར་རྙེད་ཀྱི་ཞག་གྲངས་
དེའི་རྗེས་སུ་ཞུགས་ཏེ་ཕྱིས་རྙེད་ལ་ཤན་བརྡེག་པ་ཉིད་ཀྱང་ཉམས་པ་སྟེ་ཤན་གྱི་ལྟུང་བ་ཡང་
མི་འབྱུང་བ་ཡིན་ནོ། །ཤེར་འབྱུང་གི་འགྲེལ་པ་ལས། དངོས་སུ་སྔ་མ་རྙེད་ནས་ཞག་

བཞིའམ་ལྔ་ལོན་ཏེ་མེད་པར་བྱས་པའི་འོག་ཏུ་རྙེད་པ་སྔ་མའི་ཞག་གྲངས་དང་མི་སྦྱོར་
བར་སྟོན་པའོ། །ཞེས་གསུངས་སོ། །འདི་ནི། འཆང་བ་གཉིས་དང་ཟླ་འཇོག་ལ། །རྣམ་
འབྱེད་ལས་གསུངས་འདིར་བསྡུས་སོ། །ཞེས་གཟུང་ངོ༌། །དགེ་སློང་གིས་ཆོས་གོས་རྙེད་
ནས་ཞག་ལྔ་ན་དགེ་སློང་སྨྱོ་བ་ལྟ་བུ་ཤེས་པ་རང་བཞིན་དུ་གནས་པ་ལས་ཉམས་ན་ཡང་
ངོ་སྟེ་རྗེས་སུ་ཞུགས་པ་ཉིད་ཀྱང་ཉམས་པ་ཡིན་ནོ་ཞེས་སྔ་མར་སྦྱར་ཏེ་རང་སྟོབས་ཀྱིས་
ལྟུང་བ་འབྱུང་བ་ཉམས་པར་མ་ཟད་ཀྱི་གཞན་ལ་ཤན་འབྱུང་བ་ཡང་ཉམས་པ་ཡིན་ཞེས་
བསྟན་ཏོ། །དེ་ཡང་སྔར་དྲན་པ་མ་ཉམས་པའི་གནས་སྐབས་ཀྱི་ཤན་དེས་ཕྱིས་དྲན་པ་
རྙེད་པའི་གནས་སྐབས་ཀྱི་ཡོ་བྱད་ལ་ཤན་འདྲེས་པར་མི་འགྱུར་ཞིང་། མ་སྨོས་པ་དང་
སྨྱོས་པའི་གནས་སྐབས་ཀྱི་ཞག་གྲངས་བསྡོམས་ནས་ལྟུང་བ་གཅིག་མི་སྐྱེད་ཅེས་པའི་
དོན་ནོ། །དེ་ལ་ཡུད་ཙམ་ཞིག་སྨྱོས་པར་གྱུར་ན་ཡང་རང་སྟོབས་ཀྱིས་སྐྱེད་པ་དང་ཤན་
འབྱུང་བ་གཉིས་ཀ་ལས་ཉམས་པ་ཡིན་ཏེ། བཅས་པའི་རྟེན་མ་ཡིན་པར་གྱུར་བའི་ཕྱིར་རོ། །
དེས་ན་ཤེར་འབྱུང་གི་འགྲེལ་པ་ལས། ནམ་སངས་པ་ཕན་ཆད་ཞག་གྲངས་ཀྱི་མགོ་
གདོད་བཙུགས་ཏེ་བརྩིའོ། །ཞེས་གསུངས་སོ། །དེ་ཡང་ཤེས་པ་རང་བཞིན་དུ་མི་གནས་
པ་གཙོ་བོར་གྱུར་པ་སྨོས་པ་སེམས་འཁྲུགས་པ་ལ་སོགས་པ་དག་གིས་ཉམས་པ་ཡིན་གྱི།
རང་བཞིན་མི་གནས་པ་གཙོ་བོ་མ་ཡིན་པ་གཉིད་ལོག་པ་ར་རོ་བ་རྫས་ཀྱིས་སྨོས་པ་ལ་
སོགས་པ་དག་གིས་ནི་མི་ཉམས་སོ། །འདི་ནི། ཆོས་གོས་རྙེད་ནས་ཞག་ལྔ་བར། །རང་
བཞིན་གནས་པ་ལས་ཉམས་ན། །རང་སྟོབས་འཆང་སྤང་མི་སྐྱེད་པར། །ཞུ་བར་
གསུངས་བསྡུས་འཆང་ཤན་དང་། །ཟླ་འཇོག་ལ་སོགས་གཞན་རྣམས་ཀྱི། །དངོས་དང་
ཤན་གཉིས་མི་བསྐྱེད་པར། །དེ་ཡི་གནད་ཀྱིས་མདོར་བསྡུས་སྦྱར། །ཞེས་གཟུང་ངོ༌། །འོ་
ན་ཆོས་གོས་ལ་སོགས་པ་ཐམས་ཅད་ཞག་བཅུར་འཆང་དུ་དབང་བས་ཁྱབ་བམ་ཞེ་ན།
གོས་སམ་ལྷུང་བཟེད་སྔར་རྙེད་པ་བྱིན་གྱིས་མ་བརླབས་པ་ལྟ་བུ་ཤན་རྡེག་བྱེད་དེ་ཡོད་ན་
ཕྱིས་རྙེད་པའི་དངོས་པོ་བཅས་པ་རིགས་མཐུན་དེ་ལྟ་བུ་གཞན་ལ་ཡང་ཤན་འབྱུང་བ་

ཉིད་དོ། །དེ་ལྟ་བུ་ཞེས་པ་ནི་དེ་དང་འདྲ་བ་སྟེ་ཞག་བཅུ་པར་གཏོགས་པས་ནི་ཞག་བཅུ་པ་
ལ་ཤན་འབྱུང་བ་སོགས་བཅས་པ་རིགས་མཐུན་པའོ། །འདིས་ནི་འཆང་བ་དང་ཟླ་འཇོག་
ལྟ་བུ་རིགས་མི་མཐུན་པ་ལ་ཕན་ཚུན་མི་འབྱུང་བར་བསྟན་ཏོ། །འདི་ནི། གོས་འཆང་ཟླ་
འཇོག་ལྷུང་བཟེད་འཆང་བ་དང་། །ཞག་བདུན་སྨན་ལ་རྣམ་འབྱེད་ལས་གསུངས་བསྡུས། །
དགེ་སློང་མ་ཡི་ཆོས་གོས་ཟླ་ཕྱེད་དུ། །བྱིན་མི་རློབས་པ་ཉིད་ལ་མདོར་བསྡུས་སྦྱར་། །
ཞེས་གཟུང་ངོ༌། །འབྲུ་མར་ལ་སོགས་པ་ཞག་བདུན་པ་ལ་ནི་ཕྱིས་རྙེད་ཀྱི་རྫས་དེ་སྔར་
རྙེད་དང་ནང་ཆོས་ཀྱི་རིགས་མཐུན་པ་རང་བཞིན་འདྲ་བ་ལའོ་སྟེ་ཤན་འབྱུང་བ་ཉིད་དོ་
ཞེས་སྔ་མར་སྦྱར་རོ། །དེས་ན་ནང་ཆོས་ཀྱི་རིགས་མི་མཐུན་པ་ལ་མི་འབྱུང་སྟེ། ཊཱི་ཀ་ལས།
མར་དུ་གཏོགས་པའི་ནི་མར་ཕྱིས་རྙེད་པ་ལ་འབྱུང་བ་ཉིད་ཡིན་གྱི། འབྲུ་མར་ལ་སོགས་
པ་དག་ལ་མི་འབྱུང་བ་དང་། ཞེས་གསུངས་པས་སོ། ། 
དེས་ན་ཞག་བདུན་པ་ནི་བཅས་རིགས་མཐུན་པས་མི་ཆོག་པར་རྫས་
རིགས་མཐུན་པ་ཞིག་དགོས། }དེ་ལྟར་བཅས་པ་མཛད་པ་ཅི་ཡིན་ཞེ་ན། སྨན་བྱིན་གྱིས་བརླབས་པ་ནི་
ནད་པའི་ཕྱིར་གནང་བ་ཡིན་ན། ནད་པ་དེ་ལ་མར་ལ་སོགས་པ་དུ་མ་དགོས་སྲིད་པས་
བཅས་རིགས་མི་མཐུན་པ་ལ་བརྡེག་པར་བཅས་ན་བསྒྲུབ་དཀའ་བའི་ཕྱིར་རོ། །འདི་ནི།
དེང་སང་ལུང་ན་མི་སྣང་ཡང་། །རྣམ་པར་འབྱེད་པའི་གཞུང་འགའ་ལས། །མར་སོགས་
གསུངས་པ་འདིར་བསྡུས་པར། །རང་གི་རྣམ་བཤད་ཉིད་ལས་འབྱུང་། །བུ་རམ་སོགས་
ལ་མདོར་བསྡུས་སྦྱར། །ཞེས་གཟུང་ངོ༌། །ལྟུང་ཤན་ནི། སྤང་ལྟུང་དངོས་གཞིའི་ལྟུང་བ་
དེ་མ་བཤགས་པར་རང་རྒྱུད་ལ་ཡོད་ན་དེ་ཕྱིན་ཆད་རིགས་མཐུན་པའམ་རིགས་མི་
མཐུན་པའི་ཡོ་བྱད་ཙམ་རྙེད་ཅིང་རང་གིས་བདག་གིར་བྱས་པ་ལ་སྤང་བར་བྱ་དགོས་པ་
ཉིད་དོ། །སྔར་རྙེད་ནི་སྤང་མི་དགོས་ཏེ། བརྡེག་བྱ་སྔར་ནས་ཡོད་པ་ཞིག་ལ་རྡེག་བྱེད་
ཕྱིས་རྙེད་པས་རྡེག་པ་མེད་པ་ཤན་གྱི་སྤྱི་གཞུང་ཡིན་པའི་ཕྱིར་རོ། །ཙམ་ཞེས་པ་ནི་འགྲེལ་
ཆུང་ལས། སྐུད་པ་ཙམ་ཡན་ཆད་ཀྱང་སྤང་དགོས་སོ་ཞེས་གསུངས་ཀྱང་དེ་ནི་མ་ཡིན་ཏེ།
ཟླ་འཇོག་གི་སྐབས་ཀྱི་རྣམ་འབྱེད་ལས། སྤང་བ་རྣམས་ཀྱི་གོས་ཀྱི་ཐ་མ་ནི་ཁྲུ་གང་ཁོ་ར་

ཁོར་ཡུག་གོ །ཞེས་དང༌། ཊཱི་ཀ་ལས། ཁྲུ་གང་ཁོར་ཡུག་པས་ཆུང་བའི་ཕྱིར་དང་ཆུང་བ་ནི་
སྤང་བར་འོས་པ་མ་ཡིན་པའི་ཕྱིར་རོ། །ཞེས་གསུངས་པ་དང་འགལ་བའི་ཕྱིར་རོ། །འོན་
ཀྱང་སྤང་ལྟུང་བྱུང་བའི་སྔ་ཕྱིར་ནམ་རྙེད་དང་སྤང་བར་འོས་མི་འོས་ཀྱི་མཚམས་ངོས་མི་
ཟིན་ན་བཅའ་ལག་ཐམས་ཅད་ཞག་གཅིག་སྤང་བ་སྔོན་དུ་སོང་ནས་ཕྱིར་བཅོས་ན་
ལེགས་སོ། །ལུང་རྣམ་འབྱེད་ལས། དགེ་སློང་གིས་གོས་སྤང་བར་གྱུར་ན་དེ་མ་སྤངས་
ཤིང་བྲལ་བར་མ་བྱས་ལ་ལྟུང་བ་མ་བཤགས་པར་གཞན་ཞིག་རྙེད་ན་དེ་ཡང་སྔ་མའི་རྒྱུད་
ཀྱིས་སྤང་བར་འགྱུར་རོ། །དགེ་སློང་གིས་གོས་སྤང་བར་གྱུར་ན་དེ་སྤངས་ཤིང་བྲལ་བར་
མ་བྱས་ལ་མ་བཤགས་པར་གཞན་ཞིག་རྙེད་ན་དེ་ཡང་སྔ་མའི་རྒྱུད་ཀྱིས་སྤང་བར་འགྱུར་
རོ། །དགེ་སློང་གིས་གོས་སྤང་བར་གྱུར་ན་དེ་སྤངས་ཤིང་བྲལ་བར་བྱས་ལ་ལྟུང་བ་མ་
བཤགས་པར་གཞན་ཞིག་རྙེད་ན་དེ་ཡང་སྔ་མའི་རྒྱུད་ཀྱིས་སྤང་བར་འགྱུར་རོ། །ཞེས་
དང༌། དེའི་འགྲེལ་པ་ལས། མ་སྤངས་ཤིང་ཞེས་བྱ་བ་ནི་བདག་གིར་བྱེད་ཅིང་གཞན་ལ་
མ་སྤངས་པའོ། །བྲལ་བར་མ་བྱས་ལ་ཞེས་བྱ་བ་ནི་གནས་གཞན་དུ་ཞག་ལོན་པར་མ་
བྱས་པའོ། །ལྟུང་བ་མ་བཤགས་པ་ཞེས་བྱ་བ་ནི་དགེ་སློང་རང་བཞིན་དུ་གནས་པའི་
མདུན་དུའོ། །དེ་གསུམ་ལས་གཅིག་གམ་གཉིས་སམ་གསུམ་ཆར་མ་བྱས་ན་ཡང་ཕྱིས་
གཞན་རྙེད་པ་སྤང་བར་འགྱུར་རོ། །ཞེས་གསུངས་སོ། །འདི་ནི། འཁྲུར་འཇུག་ལེན་དང་
གོས་སློང་ལས་གཞན་པའི། །བཅུ་ཚན་དང་པོའི་འཆང་འབྲལ་སོགས་བདུན་དང་། །ལྷུང་
བཟེད་འཆང་བ་དང་ནི་གསོག་འཇོག་སྟེ། །དགུ་ལ་རྣམ་འབྱེད་ལས་གསུངས་འདིར་
བསྡུས་ཤིང་། །འཁྲུར་འཇུག་ལ་སོགས་གཞན་ལ་མདོར་བསྡུས་སྦྱར། །ཞེས་གཟུང་ངོ༌། །
བཞི་པ་ཕྱིར་བཅོས་དང་འབྲེལ་བའི་ཐུན་མོང་པ་ནི། ཆུང་བ་ཉིད་ཀྱི་དུམ་བུ་དེ་ནི་མི་
འགྱུར་རོ། །དགེ་འདུན་གྱི་ཡང་ངོ་། །འདི་ལ་མེད་པ་དེ་ཉིད་གཙོ་བོའོ། །ཞེས་གསུངས་ཏེ།
སྤང་བའི་ལྟུང་བ་ཕྱིར་འཆོས་པར་བྱེད་པ་ལ་གང་ཟག་ཁྱད་པར་ཅན་མ་ཡིན་ན་སྤང་ལྟུང་
བྱུང་བའི་གཞིའི་དངོས་པོ་དང༌། ལྟུང་ཤན་ནམ་སྤང་ཤན་ཞུགས་ཡོད་པའི་དངོས་པོ་

རྣམས་གཞན་ལ་སྤང་དགོས་ཏེ། དེ་ཡང་ལྷུང་བཟེད་ལྷག་པ་བཙལ་བ་ནི་དགེ་འདུན་ལ་
སྤང་བ་དང་། དེ་ལས་གཞན་པ་ཐམས་ཅད་ནི་དགེ་སློང་བསྙེན་རྫོགས་ཀྱི་སྡོམ་པ་རྣམ་
དག་དང་ལྡན་པ། མཚན་མཐུན་པ། ལྟ་བ་མཐུན་པ། ཐ་སྙད་གསུམ་དང་ལྡན་པ། ལུས་
ཐ་མལ་བར་གནས་པ། ས་རང་བཞིན་དུ་གནས་པ་སྟེ་ཆོས་དྲུག་ལྡན་གྱི་སྟེང་དུ་ལྟུང་བ་
མིང་རིགས་མཐུན་པས་མ་གོས་པ། སྤང་བ་དང་མ་སྤང་བའི་བྱེ་བྲག་ཤེས་པ་བཅས་ཆོས་
བརྒྱད་ལྡན་གནས་ཁང་གཞན་དུ་གནས་པ་ཞིག་ལ་སྤང་དགོས་པའི་ཕྱིར། དེ་ལ་ལྷུང་
བཟེད་འཚོལ་བ་དང་བྱིན་འཕྲོག་གཉིས་ནི་གཏན་དུ་སྤང་ཞིང་གཞན་པ་རྣམས་ནི་ཞག་
གཅིག་ལ་སྤང་དགོས་པ་ཡིན་ནོ། །ཞག་གཅིག་སྤངས་ཟིན་པ་དེ་མ་ཐག་ཏུ་ཕྱིར་བཅོས་བྱ་
བར་ཞུ་བ་ལས་གསུངས་སོ། །དེ་ལྟར་གཞན་ལ་ཞག་གཅིག་ལ་སྤངས་པ་དེ་ནི་ཆད་ལས་
ཡིན་ལ། བདག་གིར་འཛིན་པ་སྤངས་པའི་དོད་ཡང་ཡིན་ནོ། །གོས་སུ་གཏོགས་པ་
ཐམས་ཅད་སྤང་དགོས་སམ་ཞེ་ན། གོས་སྲིད་ཞེང་ལ་ཁྲུ་གང་མེད་དེ་ཁྲུ་གང་ཁོར་ཡུག་
ལས་ཆུང་བ་ཉིད་ཀྱི་དུམ་བུ་དེ་ནི་སྤང་དགོས་པ་ཉིད་དུ་མི་འགྱུར་རོ། །དེ་བཞིན་དུ་ཟས་
ཁམ་དུ་མ་ལོངས་པ་དང༌། སྣོད་བྱེད་ཕོར་བུ་སོགས་ཀྱི་བྱ་བ་མི་འགྲུབ་པ་དང་། རིན་པོ་ཆེ་
གོས་ཁྲུ་གང་དུ་རི་བར་མ་ལོངས་པ་སོགས་ནི་སྤང་དགོས་པ་ཉིད་དུ་མི་འགྱུར་རོ་ཞེས་སྦྱར་
རོ། །དེ་དག་སྤང་མི་དགོས་པའི་རྒྱུ་མཚན་ཡང་བྱ་ཊིཀ་ལས། དངོས་པོ་སྤང་བ་ནི་རང་གི་
མངོན་ཞེན་དམ་པོ་སྤང་བའི་དོན་ཡིན་ལ། ཆུང་བ་ལ་ནི་མངོན་ཞེན་དམ་པོ་མེད་པའི་ཕྱིར་
སྤང་མི་དགོས་པའོ་ཞེས་གསུངས་སོ། །ཊི་ཀ་ལས། འདིར་གཞུང་ནི་ཉེ་བ་འཁོར་གྱིས་
ཞུས་པ་ལས། བཙུན་པ་དགེ་སློང་གི་ཆོས་གོས་སྤང་བ་ཚིག་གམ་སྲོག་ཆགས་དག་དང་
སྲིལ་དག་གིས་འཚལ་བར་གྱུར་ནས་དེ་ལ་དམ་དུམ་གང་དག་མཆིས་པ་དག་སྤང་བར་
བགྱིའམ། ཉེ་བ་འཁོར་མི་བྱ་སྟེ། ལྟུང་བྱེད་འབའ་ཞིག་བཤག་པར་བྱའོ། །ཞེས་གསུངས་
པ་དེ་འདིར་བསྡུས་པ་ཡིན་ནོ། །ཞེས་གསུངས་སོ། །དེས་ན་འདི་ནི། འཆང་སྤང་ཉིད་ལ་
ཞུ་བར་གསུངས་པ་བསྡུས། །འབྲལ་སྤང་སོགས་ལ་མདོར་བསྡུས་སྦྱར་བར་བྱ། །ཞེས་

གཟུང་ངོ༌། །དགེ་འདུན་གྱི་ཆོས་གོས་གང་ཟག་གིས་བྱིན་གྱིས་བརླབས་ནས་འབྲལ་བའི་
ཉེས་པ་བྱུང་བ་ལྟ་བུ་ལ་དངོས་པོ་དེ་སྤང་དགོས་སམ་ཞེ་ན། དགེ་འདུན་ལ་མངའ་བའི་
དངོས་པོ་ནི་རྣམ་པ་གཉིས་ཏེ། བགོ་རིས་སུ་བཅད་པའི་དགེ་འདུན་གྱི་དངོས་པོ་དང༌།
བགོ་རིས་སུ་མ་བཅད་པའི་དགེ་འདུན་གྱི་དངོས་པོའོ། །དེ་ལས་བགོ་རིས་སུ་མ་བཅད་
པའི་དགེ་འདུན་གྱི་དངོས་པོ་སྣམ་སྦྱར་ལ་སོགས་པ་ཡང་ངོ་སྟེ་སྤང་དགོས་པ་ཉིད་དུ་མི་
འགྱུར་རོ། །དེ་ལ་རང་གི་དང་འདྲ་བར་བདག་གིར་བྱ་བ་མི་འབྱུང་བའི་ཕྱིར་རོ། །དེས་ན་
ལྟུང་བ་འབའ་ཞིག་བཤགས་པས་ཆོག་གོ །དེ་བཞིན་དུ་བྱ་ཊིཀ་ལས། འདིར་གཞན་གྱི་
གཡར་པོ་ལ་ཡང་སྤང་མི་དགོས་ཏེ། རང་གིར་བྱེད་པ་དམ་པོ་མེད་པའི་ཕྱིར་རོ། །ཞེས་
གསུངས་སོ། །བགོ་རིས་སུ་བཅད་པའི་དགེ་འདུན་གྱི་དངོས་པོ་ལས་ལྟུང་བ་བྱུང་ན་
བཤག་པ་བྱེད་པའི་ཚེ་སྤང་དགོས་ཏེ། དེ་ལ་རང་གི་དང་འདྲ་བར་བདག་གིར་བྱ་བ་འབྱུང་
བའི་ཕྱིར་རོ། །རིས་སུ་བཅད་མ་བཅད་ནི། བུ་སྟོན་འདུལ་ཊཱིཀ་ལས། རིས་སུ་ཆད་མ་
ཆད་ཁ་ཅིག་བགོ་རིས་དང་། ཁ་ཅིག་བགོས་མ་བགོས་ལ་འདོད་དེ། དོན་སྔ་མ་རུང་བར་
མངོན་ནོ་ཞེས་གསུངས་པ་ལྟར་ཏེ། སྲ་བརྐྱང་འབྱིན་པའི་སྤང་ལྟུང་གི་ཊི་ཀ་ལས། སྲ་
བརྐྱང་གི་སྙེད་པ་དེ་ཡང་དགེ་འདུན་ལས་མ་བགོས་པའི་གནས་སྐབས་ཁོ་ན་སྤང་བར་བྱ་
བ་ཉིད་ཡིན་ཞིང་ཞེས་བཤད་ཅིང་། འགྲེལ་ཆུང་ལས་ཀྱང་ཕྱོགས་བཅུའི་དགེ་འདུན་གྱི་
གོས་ནི་སྤང་དུ་མི་དབང་ལ་མཚམས་གཅིག་གི་དགེ་འདུན་གྱི་གོས་ནི་སྤང་དགོས་པར་
བཤད་པའི་ཕྱིར་རོ། །འོ་ན་དགེ་འདུན་དབང་བའི་དངོས་པོ་ལས་འཆང་འཇོག་གི་ཉེས་པ་
འབྱུང་ངམ་མི་འབྱུང་ཞེ་ན། བགོ་རིས་སུ་བཅད་པའི་དགེ་འདུན་དབང་བའི་དངོས་པོ་ལས་
ནི་འཆང་འཇོག་གི་ཉེས་པ་འབྱུང་ལ། བགོ་རིས་སུ་མ་བཅད་པའི་ཕྱོགས་བཞི་པའི་དགེ་
འདུན་དབང་བའི་དངོས་པོ་ལས་ནི་འཆང་འཇོག་གི་ཉེས་པ་མི་འབྱུང་བར་ཊཱི་ཀ་ལས་
བཤད་དོ། །དེས་ན་ཕྱོགས་བཅུའི་དགེ་འདུན་པ་སྤྱི་ལ་ཕུལ་བ་མ་ཡིན་པར་དགེ་འདུན་པ་
བྱེ་བྲག་ལ་འདོན་ཡོན་དུ་ཕུལ་བ་ལྟ་བུའི་གོས་རུང་བ་ཚད་ལྡན་ཡོད་ན་དེ་གཞན་ལ་བསྔོ་

བ་སོགས་མ་བྱས་ན་དེ་ལས་གདོན་བྱའི་སྐལ་བ་ལེན་མཁན་གྱི་དགེ་འདུན་པ་ཐམས་ཅད་
ལ་འཆང་འཇོག་གི་ཉེས་པ་འབྱུང་ངོ༌། །དེ་ཡང་བདག་འབྲེལ་གྱི་སྤང་ལྟུང་རྣམས་བསྐྱེད་
པ་ལ་གཞིའི་དངོས་པོ་བདག་ཏུ་བཟུང་བ་ཞིག་དགོས་ལ། གལ་ཏེ་གདོན་བྱ་རྣམས་བྱེ་
བྲག་རེ་རེ་ནས་དགེ་སློང་རྣམས་ཀྱིས་བདག་ཏུ་བཟུང་མེད་ཀྱང་སྤྱིའི་སྒོ་ནས་བདག་ཏུ་
བཟུང་ཡོད་ན་དེས་ཀྱང་སྤང་ལྟུང་སྐྱེད་དོ། །མདོ་ཚིག་འདིས་ནི། ཆོས་གོས་ཞག་གཅིག་
ཞག་དྲུག་ལས་འདས་པར། །འབྲལ་བ་གཉིས་ལ་ཞུ་བར་གསུངས་པ་བསྡུས། །དེ་འདྲར་
གཞན་པ་རྣམས་ལ་མདོར་བསྡུས་སྦྱར། །ཞེས་གཟུང་ངོ༌། །སྤང་ལྟུང་བཤག་པ་བྱེད་པའི་
ཚེ་རྒྱུར་གྱུར་ཀྱི་རྫས་དེ་མེད་ན་དེའི་དོད་ཙམ་ཞིག་བཙལ་ནས་སྤང་དགོས་སམ་ཞེ་ན།
སྤང་བར་བྱ་བ་འདི་ལ་དངོས་པོ་དེ་ཚིག་གམ་སྟོར་རམ་བཙོངས་སམ་བརྗེས་པ་སོགས་
ཀྱིས་གང་ཟག་དེ་ལ་མེད་པ་དེ་ཉིད་སྤངས་པའི་གཙོ་བོའོ། །ལྟུང་བ་དེ་བཤགས་ནས་
དངོས་པོ་དེ་སླར་རྙེད་ན་དེའི་ཚེ་ཡང་སྤང་མི་དགོས་པར་ལུང་ཞུ་བ་ལས་གསུངས་སོ། །
དངོས་པོ་དེ་གཞན་ལ་བཙོང་པའམ་གཞན་དང་བརྗེ་བ་ལ་སོགས་པས་མེད་པ་ཉིད་དུ་
གྱུར་པ་དེ་ཞག་འདས་པ་ལ་ནི་ལྟོས་མི་དགོས་ཏེ། བརླག་པར་ཤེས་པ་ཙམ་གྱིས་ཐམས་
ཅད་དུ་བདག་གིར་བྱས་པ་དང་བྲལ་བའི་ཕྱིར་རོ། །མདོ་འདིས་ནི། གོས་དང་ལྷུང་བཟེད་
སྨན་གསུམ་ལ། །ཞུ་བར་གསུངས་པ་འདིར་བསྡུས་ཤིང་། །གསེར་དངུལ་སྟན་ལ་སོགས་
པ་ཡི། །ལྟུང་བ་གཞན་ལ་མདོར་བསྡུས་སྦྱར། །ཞེས་གཟུང་ངོ༌། །ལྔ་པ་སྤང་ལྟུང་དང་པོ་
གསུམ་གྱི་ཐུན་མོང་ནི། འདི་གསུམ་ནི་སྲ་བརྐྱང་བཏིང་བ་ལ་མི་འབྱུང་ངོ་། །ཞེས་གསུངས་ཏེ།
དགེ་སློང་ཐམས་ཅད་ལ་སྤང་ལྟུང་འདི་དག་ཐམས་ཅད་དུ་འབྱུང་ངམ་ཞེ་ན། འཆང་
འབྲལ་འཇོག་པའི་སྤང་བ་འདི་གསུམ་ནི་ཆོས་གོས་གསུམ་ཚང་བར་སྲ་བརྐྱང་དུ་བཏིང་
བ་ལ་བཏིང་བར་ཤེས་ཤིང་སྲ་བརྐྱང་གི་བྱིན་རླབས་ཆགས་ལ་མ་ཞིག་པོ་དང་ལྡན་པ་ལ་
མི་འབྱུང་ངོ༌། །ཅིའི་ཕྱིར་ཞེ་ན། དེ་ལ་འཆང་འབྲལ་འཇོག་པའི་བཅས་པ་བག་ཡངས་དང་
འབྲེལ་བའི་ཕྱིར་རོ། །དེ་ཡང་སྲ་བརྐྱང་བཏིང་ནས་མ་དབྱུང་གི་བར་དུ་འཆང་འཇོག་གི་

ལྟུང་བ་གཉིས་མི་འབྱུང་ལ། འབྲལ་བ་ནི་རང་གི་ཆོས་གོས་ལས་འབྲལ་བའི་ཉེས་པ་མི་
འབྱུང་ཡང་། གཏན་མི་འབྱུང་བ་མ་ཡིན་ཏེ། སྲ་བརྐྱང་དང་འབྲལ་བ་བསྲུང་དགོས་པའི་
ཕྱིར་ཏེ། ཊཱི་ཀ་ལས། དགེ་སློང་འགའ་ཞིག་སྲ་བརྐྱང་གི་གནས་སུ་གཞག་པར་བྱ་སྟེ།
གཞན་དུ་སྐྱ་རེངས་འཆར་བའི་དུས་སུ་སྲ་བརྐྱང་རང་འཇུག་པ་དང་བྲལ་བར་འགྱུར་བ་
དང་བྲལ་བའི་ཉེས་པར་ཡང་འགྱུར་རོ་ཞེས་སྲ་བརྐྱང་འཇིག་དུས་དང་འབྲལ་ལྟུང་འབྱུང་
བ་མཉམ་པར་བཤད་དོ། །དེས་ན་གང་ཟག་གཅིག་གིས་བསྲུངས་ནས་དེ་དང་མ་བྲལ་ན་
གཞན་རྣམས་བྲལ་ཡང་འབྲལ་བའི་ཉེས་པ་མི་འབྱུང་ངོ་། །ཡང་ཡང་ཟ་བ་སོགས་ཀྱི་ལྟུང་
བ་ཡང་སྲ་བརྐྱང་བཏིང་བ་ལ་མི་འབྱུང་བར་ལུང་གཞི་ལས་གསུངས་ན་ཅིའི་ཕྱིར་འདི་
གསུམ་ཁོ་ན་སྨོས་ཤེ་ན། ལུང་རྣམ་འབྱེད་ལས་འདི་གསུམ་མི་འབྱུང་བར་གསུངས་པས་
དེའི་དོན་འདིར་བསྡུས་པའོ། །དེས་ན་འདིས་ནི། འདུལ་བ་རྣམ་པར་འབྱེད་པ་ལས། །
འཆང་འབྲལ་འཇོག་ལ་གསུངས་པ་བསྡུས། །ཞེས་གཟུང་ངོ༌། །
གཉིས་པ་ཐུན་མོང་མིན་པ་སོ་སོའི་རྣམ་གཞག་ལ་གསུམ། བཅུ་ཚན་དང་པོ་གོས་ཀྱི་
ཚོགས་དང་། བར་བ་སྟན་ལ་སོགས་པའི་ཚོགས་དང་། ཐ་མ་ལྷུང་བཟེད་ལ་སོགས་པའི་
ཚོགས་བཤད་པའོ། །དང་པོ་ལ་གཉིས། གོས་ཡོད་པ་ལེགས་པར་མ་བྱས་པ་ལས་གྱུར་པ་
དང༌། མེད་པ་འཚོལ་བ་ལས་གྱུར་པའོ། །དང་པོ་ལ་བཞི། བྱིན་གྱིས་མ་བརླབས་པར་
འཆང་བ་དང་། བརླབས་པ་དང་འབྲལ་བ་དང་། ཆོས་གོས་ཀྱི་རྒྱུ་ཟླ་བ་ལས་འདས་པར་
འཇོག་པ་དང་། དགེ་སློང་མ་ལ་ཆོས་གོས་འཁྲུར་འཇུག་པའི་སྤང་ལྟུང་ངོ༌། །དང་པོ་འཆང་
བ་ལ་བཞི་ལས། དང་པོ་གླེང་གཞི་ནི། སྔར་བཅས་ནི་ཡུལ་མཉན་ཡོད་དུ་དགེ་སློང་རབ་
ཏུ་མང་པོས་ཉོན་མོངས་པ་ཟང་ཟིང་ལ་གདུ་བས། ཉེས་པ་གོས་དུ་མ་བཅངས་ཤིང་རྩོལ་
སྒྲུབ་བྱས་པའི་དབང་གིས་ཐོས་བསམ་སྒོམ་པའི་བྱ་བ་ཤོར་བ་ལ་བརྟེན་ནས་ཆོས་གོས་
གསུམ་ལས་ལྷག་པར་འཆང་ན་སྤང་ལྟུང་དུ་བཅས་སོ། །རྗེས་བཅས་ནི་རྒྱལ་པོའི་ཁབ་ཏུ་
འོད་སྲུང་ཆེན་པོའི་བྱུང་བ་ལ་བརྟེན་ནས་དགེ་སློང་གིས་གོས་བྱིན་གྱིས་མ་བརླབས་པར་

ཞག་བཅུ་ལས་འདས་པར་འཆང་ན་སྤང་བའི་ལྟུང་བྱེད་དུ་བཅས་སོ། །གཉིས་པ་དགག་བྱ་ནི།
འདོད་པ་ཆེ་ཞིང་ཆོག་མི་ཤེས་པ་དང་། ཐོས་བསམ་སྒོམ་པའི་བར་ཆད་དུ་འགྱུར་བའོ། །
གསུམ་པ་ངོ་བོ་ལ། སྤང་ལྟུང་སྤྱིའི་ངོ་བོ་ནི། བསྙེན་པར་རྫོགས་པའི་རྒྱུད་ཀྱི་བཅས་
འགལ་གྱི་ལྟུང་བ་དངོས་གཞི་རྫོགས་པ་གང་ཞིག སྤང་བའི་ལྟུང་བྱེད་ཀྱི་མིང་རིགས་
བརྗོད་པས་ཕྱིར་བཅོས་ན་འདག་ཏུ་རུང་བའོ། །བྱེ་བྲག་སྐབས་འདིའི་འཆང་སྤང་གི་ལྟུང་
བའི་ངོ་བོ་ནི། སྲ་བརྐྱང་བཏིང་བ་དང་མི་ལྡན་པའི་བཅས་ལྡན་དགེ་སློང་གིས་ཁ་གསོག་
གི་གོས་ལས་གཞན་པའི་རང་དབང་བའི་གོས་རུང་བ་ཚད་དང་ལྡན་པ་བྱིན་གྱིས་མ་
བརླབས་སམ་བརླབས་ཀྱང་ཤན་རྗེས་སུ་ཞུགས་པ་དང་བཅས་པ་ལ་དེ་ལྟར་བཞག་ནས་
རང་སྟོབས་སམ་ཤན་སྟོབས་ཀྱིས་ཞག་བཅུ་འདས་པའི་ལྟུང་བ་དངོས་གཞིའོ། །བཞི་པ་
གཞུང་དོན་ལ་གཉིས། ཡན་ལག་གི་མཚན་ཉིད་དང༌། ཤན་སྟོབས་ཀྱིས་བསྐྱེད་པ་བྱེ་
བྲག་ཏུ་བཤད་པའོ། དང་པོ་ནི། ཡོད་ནའོ། །རང་གི་ཉིད་དོ། །ཞག་བཅུར་རྗེས་སུ་
ཞུགས་པ་ཉིད་དོ། །གཞན་གྱི་ཉི་མའི་དང་པོ་ལའོ། །གོས་ལའོ། །འཁོར་གསུམ་ཁེབས་
པའི་མཐའི་ཚད་ལའོ། །བྱིན་གྱིས་བརླབས་པ་དང་མ་འབྲེལ་བ་ལའོ། །ཞེས་གསུངས་ཏེ།
གང་ལ་གོས་འཆང་བའི་སྤང་བར་འགྱུར་ཞེ་ན། གོས་དེ་དག་མཛོད་དམ་པོར་ཆུད་ནས་
བྱིན་རླབས་བྱེད་དུ་མི་བཏུབ་པ་ལྟ་བུ་མ་ཡིན་པར་བྱིན་རླབས་བྱ་བ་ལ་རང་དབང་དུ་ཡོད་
ནའོ། །གཞན་གྱི་གོས་འཆང་བ་ལས་ཀྱང་སྤང་ལྟུང་སྐྱེད་དམ་ཞེ་ན། སྤང་ལྟུང་འདི་བསྐྱེད་
པ་ལ་བདག་པོ་རང་གི་ཡིན་པ་ཡན་ལག་ཉིད་དོ། །ཞག་གྲངས་ཅི་ཙམ་ལ་སྤང་བར་
འགྱུར་ཞེ་ན། རང་གི་ཉིད་ཡིན་པ་དེ་བྱིན་གྱིས་མ་བརླབས་རྣམ་པར་མ་བརྟགས་གཞན་
ལ་མ་བསྔོས་པར་ཞག་བཅུར་རྒྱུན་མ་ཆད་པར་ཞག་སྔ་མའི་རྗེས་སུ་ཕྱི་མ་རྒྱུན་ཆགས་སུ་
ཞུགས་པ་ཉིད་དོ། །དུས་གང་གི་ཚེ་སྤང་བར་འགྱུར་ཞེ་ན། ཞག་བཅུ་ལས་གཞན་གྱི་ཞག་
བཅུ་གཅིག་པའི་ཉི་མའི་སྐྱ་རེངས་དང་པོའི་སྐད་ཅིག་དང་པོ་ལ་སྤང་བར་འགྱུར་བའོ། །
འོ་ན་ཆོས་གོས་བྱིན་གྱིས་མ་བརླབས་པ་དེ་ཉིད་རྒྱུན་དུ་བཅངས་ན་ཅིར་འགྱུར་ཞེ་ན།

ཞག་བཅུ་ཕན་ཆད་ནས་ཞག་རེ་རེ་ལ་སྤང་ལྟུང་རེ་རེ་འབྱུང་སྟེ། ཞག་བཅུའི་བར་དུ་འཆང་
དུ་གནང་ལ་དེ་ཕན་ཆད་མི་གནང་བ་ཚད་བཟུང་བའི་ལྟུང་བ་ཡིན་པའི་ཕྱིར་དང་། གྲོང་རྒྱུ་
བའི་ཊི་ཀ་ལས་ཀྱང་། ཁྱིམ་རེ་རེར་སོང་བ་ལས་ལྟུང་བྱེད་རེ་རེར་འགྱུར་ཞེས་གསུངས་པ་
དང་། པུའུ་ཁྲིའི་གདམས་ངག་ལས་ཀྱང་། ནུབ་ལྷག་པར་ཉལ་བ་ལ་མཚན་མོ་གསུམ་པ་
ནས་ནུབ་རེ་རེ་ལ་ལྟུང་བྱེད་རེ་རེ་འབྱུང་བར་གསུངས་པ་དག་དང་རྒྱུ་མཚན་མཚུངས་པའི་
ཕྱིར་རོ། །རིགས་པས་ཀྱང་གྲུབ་སྟེ། ཞག་རེ་རེ་ལ་དགག་བྱ་སྔ་མའི་རྒྱུན་གནས་པའི་ཕྱིར་
རོ། །ཚུལ་དེ་ནི་ཟླ་འཇོག་དང་འབྲལ་བ་དང་ལྷུང་བཟེད་འཆང་བ་སོགས་ལའང་སྦྱར་བར་
བྱའོ། །འོ་ན་ལྟུང་བ་བཤག་པའི་ཚེ་སྤང་བའི་ནུབ་མོ་ཡང་ལྟུང་བར་འགྱུར་རམ་ཞེ་ན། མི་
འགྱུར་ཏེ། དེའི་ཚེ་གནས་སྐབས་དབང་བྱར་མེད་པའི་ཕྱིར་དང༌། དེ་ནི་ལྟུང་བ་འདག་
པའི་ཐབས་ཡིན་པའི་ཕྱིར་རོ། །ཡུལ་གང་ལ་རང་གི་ཡིན་པ་ཡོད་ན་སྤང་བའི་ལྟུང་བྱེད་དུ་
འགྱུར་ཞེ་ན། གོས་ལའོ། །ལྷུང་བཟེད་དང་སྨན་ལ་མ་ཡིན་ནོ། །གོས་དེ་རང་ཚད་ཅི་ཙམ་
ཡོད་ན་ཟླ་འཇོག་ཏུ་མི་འགྱུར་བར་འཆང་བའི་སྤང་བ་ཉིད་དུ་འགྱུར་ཞེ་ན། རྒྱབ་ནས་ཚུར་
གཡོགས་པས་པུས་མོའི་འཁོར་ལོ་གཉིས་དང་ལྟེ་བའི་འཁོར་ལོ་སྟེ་འཁོར་གསུམ་ཁེབས་
པའི་མཐའི་ཚད་ཞེང་དུ་ཁྲུ་ཕྱེད་དང་གཉིས་ཆུར་ཕྱེད་དང་གསུམ་པ་ཡན་ཆད་ལ་འཆང་
སྤང་འབྱུང་བའོ། །འོ་ན་འོག་ཏུ་ཆུང་བ་ཁྲུ་གང་ཡན་ཆད་ཀྱང་ཆོག་པ་དང་འདྲའོ་ཞེས་
གསུངས་པ་དང་འགལ་ལོ་ཞེ་ན། ཁ་སྐོང་གི་གོས་ལ་རེ་བ་མེད་པའམ་ཡོད་ཀྱང་ཆོས་གོས་
རྣམ་གསུམ་ཡོད་པའི་གང་ཟག་ལ་ལྟོས་ན་ཆུང་བ་ཁྲུ་གང་ཡན་ཆད་ལས་ཀྱང་འཆང་བའི་
སྤང་ལྟུང་དུ་འགྱུར་མོད་ཀྱི། འདིར་ནི་ཁ་བསྐང་བ་ལ་རེ་བ་ཡོད་ཀྱང་ཟླ་འཇོག་དུ་མི་
འགྱུར་བར་འཆང་ལྟུང་དུ་འགྱུར་བའི་གོས་ཀྱི་མཐའ་ཚད་བསྟན་པའོ། །དེ་ལྟར་འགྲེལ་
ཆུང་ལས་ཀྱང་འདི་ནི་ཆོས་གོས་གསུམ་དུ་བསྔོར་རུང་བའི་ཚད་ཅེས་བཤད་དེ། ཚད་དེ་ལ་
ཆོས་གོས་གསུམ་གྱི་བྱིན་རླབས་ཆགས་པས་ཟླ་འཇོག་ཏུ་འཇོག་པ་མ་གནང་བའོ། །དེས་
ན་འཆང་ལྟུང་འབྱུང་བའི་གོས་ཀྱི་མ་མཐའ་ཁྲུ་གང་ལོངས་པ་ཡན་ཆད་ཡིན་ཞིང་ཡ་མཐའ་

ངེས་པ་མེད་དོ། །ཟླ་འཇོག་གི་གོས་ནི་མ་མཐའ་ཁྲུ་གང་དུ་ལོངས་པ་ཡན་ཆད་ནས་ཡ་
མཐའ་འཁོར་གསུམ་ཅུང་མི་ཁེབས་པ་མན་ཆད་དོ། །གོས་རྣམ་པ་དེ་ལྟ་བུ་ལ་སྐབས་
ཐམས་ཅད་དུ་སྤང་ལྟུང་འབྱུང་ངམ་སྙམ་ན། མ་ཡིན་ཏེ། བྱིན་གྱིས་བརླབས་པ་དང་མ་
འབྲེལ་བའི་གོས་འཆང་བ་ལ་སྤང་ལྟུང་འབྱུང་བའོ། །གཉིས་པ་ནི། འབྲེལ་ཡང་རྗེས་སུ་
ཞུགས་པ་དང་བཅས་པ་ལའོ། །འདི་ལ་གཞན་ཡོད་ན་བྱིན་གྱིས་མ་བརླབས་པ་དེའི་ཤན་
ཚུན་ཆད་ནས་སོ། །ཞེས་གསུངས་ཏེ། བྱིན་གྱིས་བརླབས་པ་དང་མ་འབྲེལ་བའི་གོས་
འཆང་ན་རང་སྟོབས་ཀྱིས་ལྟུང་བ་འབྱུང་བ་དེར་མ་ཟད་བྱིན་གྱིས་བརླབས་པ་དང་འབྲེལ་
ཡང་གོས་གཞན་བྱིན་གྱིས་མ་བརླབས་པའི་ཤན་རྗེས་སུ་ཞུགས་པ་དང་བཅས་པ་ལ་སྤང་
ལྟུང་འབྱུང་བའོ། །དེ་ཡང་གོས་སྔར་རྙེད་བྱིན་གྱིས་མ་བརླབས་ན་གོས་ཕྱིས་རྙེད་བྱིན་
གྱིས་བརླབས་ཀྱང་ཤན་གྱི་ལྟུང་བ་འབྱུང་བ་དང་། གོས་གཉིས་དུས་གཅིག་ཏུ་རྙེད་ནས་
གོས་གཅིག་བྱིན་གྱིས་མ་བརླབས་ན་གོས་གཅིག་བྱིན་གྱིས་བརླབས་ཀྱང་ཅིག་ཤོས་ཀྱི་
ཤན་གྱི་ལྟུང་བ་འབྱུང་བར་མདོ་འོག་མའི་སྐབས་ཀྱི་ཊི་ཀ་ལས་བཤད་དོ། །བྱིན་གྱིས་
བརླབས་པ་དང་འབྲེལ་ཡང་སྔར་རྙེད་བྱིན་གྱིས་མ་བརླབས་པའི་ཤན་རྗེས་སུ་ཞུགས་པ་
དང་བཅས་པས་ལྟུང་བ་འབྱུང་ན་དེའི་ཞག་བཅུ་ཇི་ལྟར་བརྩི་ཞེ་ན། གོས་ཕྱིས་རྙེད་བྱིན་
གྱིས་བརླབས་པ་འདི་ལུ་གོས་སྔར་རྙེད་བྱིན་གྱིས་མ་བརླབས་པ་གཞན་ཡོད་ན་སྔར་རྙེད་
བྱིན་གྱིས་མ་བརླབས་པ་དེའི་ཤན་ཞུགས་པ་ཞག་གྲངས་དུ་ཡོད་པ་ཚུན་ཆད་ནས་སོ་ཞེས་
ཚུན་ཆད་ནས་བགྲངས་ཏེ་ཞག་བཅུ་འདས་པས་འཆང་སྤང་སྐྱེད་དོ། །དེ་ལ་འདུལ་བ་
གནམ་རྩེད་ལྡང་མ་ལས། འཆང་འབྲལ་འཇོག་པ་གསུམ་དང་ལྷུང་བཟེད་འཆང་བ་
དགོན་པའི་འབྲལ་བ་རས་ཆེན་དང་དབྱར་རྙེད་བཞག་འཕྱིས་གསོག་འཇོག་གི་སྤང་བ་སྟེ་
བརྒྱད་པོ་རྣམས་གནང་ལ་ཚད་བཟུང་ཡིན་པས་སྦྱོར་ལྟུང་མེད་ལ་ཞེས་གསུངས་སོ། །དེ་
དག་ལ་སྦྱོར་ལྟུང་མེད་ཀྱང་སྦྱོར་བ་ནི་ཡོད་དེ། འདུལ་བ་བསྡུས་པ་ལས། སྦྱོར་བ་ལ་རྣམ་
པ་གཉིས་ཏེ། བྱ་བ་དང་བྱ་བ་མ་ཡིན་པའི་སྦྱོར་བའོ། །ཞེས་སྦྱོར་བ་ལ་རྣམ་པ་གཉིས་

གསུངས་པས་བྱ་བ་མི་བྱེད་པའི་སྦྱོར་བ་དེ་དག་ལ་ཡོད་པའི་ཕྱིར་རོ། །འདི་ལ་ཀུན་སློང་
འཆང་འདོད་རྒྱུན་མ་ཆད་པ་ཞིག་དགོས་པར་བྱ་ཊཱིཀ་དང་མཚོ་ཊིཀ་སོགས་ལས་གསུངས་
ཀྱང་དེ་འདྲའི་ཀུན་སློང་མངོན་གྱུར་པ་ཞིག་མེད་ཀྱང་ཆོག་པ་འདྲ་སྟེ། རྗེ་བླ་མའི་མདོ་རྩ་
བའི་ཟིན་བྲིས་ལས། ཞག་བཅུ་དང་། སུམ་ཅུ་ལས་འདས་པར་འཆང་འདོད་རྒྱུན་མ་ཆད་
པའི་ཀུན་སློང་གི་ཡན་ལག་ནི་མི་དགོས་པ་འདྲ་སྟེ། ཀུན་སློང་དེ་འདྲའི་དམིགས་མ་ཕྱེད་
པར་བཅངས་པའམ་ཞེས་གསུངས་པ་བཞིན་བྱིན་གྱིས་བརླབ་འདོད་དང་གཞན་ལ་བསྔོ་
འདོད་སོགས་མེད་པར་ཤེས་བཞིན་དུ་འཆང་ན་ལྟུང་བ་འབྱུང་ངོ༌། །ཟླ་འཇོག་དང་ལྷུང་
བཟེད་ཞག་བཅུ་འཆང་བ་སོགས་ཀྱང་དེ་བཞིན་ནོ། །འཆུང་བའི་སྤང་བའོ།། །།
གཉིས་པ་འབྲལ་བའི་སྤང་བ་ལ་གཉིས། རྣམ་འབྱེད་ཀྱི་སྐབས་ནས་འབྱུང་བ་དང༌། ཞུ་
བའི་སྐབས་ནས་འབྱུང་བའོ། །དང་པོ་རྣམ་འབྱེད་ཀྱི་སྐབས་ནས་འབྱུང་བ་ལ་གཉིས།
བསླབ་བྱ་དང་། རྣམ་གཞག་གོ །དང་པོ་ལ་གསུམ་ལས། དང་པོ་གདིང་བ་དང་འབྲེལ་
བའི་བསླབ་བྱ་ནི། གདིང་བ་དང་བྲལ་བ་ལ་ནི་ཉེས་པ་མེད་དོ། །གལ་ཏེ་དེང་ཉིད་ཕྱིར་
ལོག་ཅིང་གནས་པར་བྱའོ་སྙམ་པ་མེད་ན་གདིང་བ་བཞག་སྟེ་འགྲོ་བར་མི་བྱའོ། །དེ་ལྟར་
བསམས་ཏེ་སོང་ནས་དུས་མ་འབྱོར་ན་དེ་བརྙས་ཏེ་དེར་གནས་པར་བྱའོ། །མ་རྙེད་ན་བླ་
གོས་བཞི་བལྟབ་ཏུ་བྱས་པའི་སྟེང་དུ་ཡུན་རིང་དུ་མི་ཉལ་བར་རོ། །ཞེས་གསུངས་ཏེ།
དགེ་སློང་གིས་གདིང་བ་བྱིན་གྱིས་བརླབས་པ་དང་བྲལ་བ་ལ་ནི་ཉེས་པ་མེད་དོ། །དེ་ལ་
ཆོས་གོས་གསུམ་འབྲལ་བའི་དགག་བྱ་བསྙེན་རྫོགས་ཀྱི་རྟགས་ཉམས་པ་ལྟ་བུ་ཆེར་མེད་
པའི་ཕྱིར་རོ། །ལྷུང་བཟེད་དང་བྲལ་བ་ལ་ཡང་ཉེས་པ་མེད་དེ། འདི་དང་རྒྱུ་མཚན་མཚུངས་
པའི་ཕྱིར་རོ། །ཐམས་ཅད་དུ་ཉེས་པ་མེད་དམ་ཞེ་ན། གདིང་བ་མེད་པ་ལ་ཉེས་པ་འབྱུང་
བའི་སྐབས་གསུམ་སྟེ། ཞག་ཏུ་མི་ལྡན་པ་དང་། གནས་མལ་ལ་ལོངས་སྤྱོད་པ་དང་།
ལྡོག་བསམ་མེད་པར་བཞག་སྟེ་འགྲོ་བའི་ཉེས་པའོ། །རང་གི་གདིང་བ་བྱིན་གྱིས་
བརླབས་པ་གཞན་ཡོད་ན། མཚམས་ཐ་དད་ན་ཡོད་ཀྱང་ཉེས་པ་སྔ་མ་མེད་ལ། གཉིས་

པ་ནི་རུང་བ་ཚད་ལྡན་ཡིན་ན་བྱིན་གྱིས་མ་བརླབས་པ་དང་གཞན་དབང་བའི་གདིང་བས་
ཀྱང་གོ་ཆོད་དོ། །ཉེས་པ་གསུམ་པ་འགོག་ཚུལ་ནི། གནས་གཞན་དུ་འགྲོ་བའི་ཚེ་གལ་ཏེ་
དགོང་ག་ལྟ་བུ་དེང་ཉིད་ཕྱིར་ལོག་ཅིང་གནས་འདིར་གནས་པར་བྱའོ་སྙམ་པ་མེད་ནཾ་
གདིང་བ་བཞག་སྟེ་འགྲོ་བར་མི་བྱའོ། །འགྲོ་བར་བྱས་ན་ཉེས་བྱས་སོ། །གལ་ཏེ་ཕྱིར་
ལྡོག་པར་བྱ་སྙམ་པས་སོང་ན་ཉེས་པ་མེད་དོ། །ཕྱིར་ལྡོག་པར་བྱའོ་སྙམ་པ་དེ་ལྟར་
བསམས་ཏེ་སོང་ནས་ཆུ་བྲུག་པའམ་དགྲས་ཆོད་པ་ལ་སོགས་པའི་བར་ཆད་ཀྱི་དབང་
གིས་ཕྱིར་ལྡོག་པའི་དུས་མུ་འབྱོར་ནུ་གདིང་བ་དེ་གཞན་ལ་བརྙས་ཏེ་གནས་གཞན་དེར་
གནུས་པར་བྱའོ། །དེར་གདིང་བ་མེད་པར་ཉལ་ན་ཉེས་བྱས་སོ། །གདིང་བ་བརྙར་མུ་
རྙེད་ན་བླ་གོས་རྣམ་ཕྲན་བདུན་པ་བཞི་བལྟབ་ཏུ་བྱས་པའི་སྟེང་དུ་ཡུན་ཐུང་ངུ་ལས་ཡུན་
རིང་དུ་མི་ཉལ་བར་རོ་ཞེས་མི་ཉལ་བར་མཚན་མོ་འདའ་བར་བྱའོ་ཞེས་པའོ། །དེ་ལྟར་མ་
བྱས་ན་ཉེས་བྱས་སོ། །དེ་ལ་འགྲེལ་ཆུང་ལས། སྲོད་དང་ཐོ་རེངས་ནམ་གྱི་སུམ་གཉིས་ཀྱི་
བར་དུ་བཅག་པའམ་ཙོག་པུར་འདུག་ལ་མི་ཉལ་བར་ཁ་ཏོན་བྱ། ནམ་གྱི་གུང་སུམ་ཆ་
ལའང་མལ་སྟན་ལ་མཐང་གིས་མ་རེག་པ་དང༌། ཆོས་གོས་ལ་མི་གཟན་པའི་ཚུལ་དུ་
བསྐུམས་ཏེ་ཉལ། ཞེས་གསུངས་པ་ལྟར་བྱའོ། །གཉིས་པ་དབྱར་གྱི་རས་ཆེན་དང་འབྲེལ་
བའི་བསླབ་བྱ་ནི། སྣམ་སྦྱར་གཞག་པར་མི་འོས་པའི་གནས་སུ་དབྱར་གྱི་རས་ཆེན་ཡང་
གཞག་པར་མི་བྱའོ། །ཆར་འབབ་ན་མི་གཞག་གོ །ཆུ་ཀླུང་གིས་ཆོད་པར་འགྲོ་བ་ལ་ཡང་
མི་གཞག་གོ །དེ་གཉིས་དོགས་པར་ཡང་མི་གཞག་གོ །ཞེས་གསུངས་ཏེ། གནས་གང་ན་
སྣམ་སྦྱར་གཞག་པར་མི་འོས་པ་དགེ་སློང་མེད་ཅིང་སྒོ་གླེགས་མེད་པའི་གནས་སུ་དབྱར་
གྱི་རས་ཆེན་ཡང་གཞུག་པར་མི་བྱའོ། །དགེ་སློང་དང་སྒོ་གླེགས་གང་རུང་གཅིག་མེད་
པོར་བཞག་ན་ཉེས་བྱས་ཕྲ་མོར་འགྱུར་བར་ཊི་ཀ་ལས་བཤད་དོ། །ཆར་འབབ་པ་དང་
བགྲོད་པར་བྱ་བའི་གནས་ཆུ་ཀླུང་གིས་ཆོད་པ་ལ་སོགས་པ་ཡིན་ན་སྣམ་སྦྱར་ནི་གཞག་
པར་བྱ་བ་ཡིན་ཡང་ཆར་འབབ་པ་ན་དབྱར་གྱི་རས་ཆེན་ནི་མི་གཞུག་གོ །དེ་བཞིན་དུ་

བགྲོད་པར་བྱ་བའི་གནས་ཆུ་ཀླུང་གིས་ཆོད་པར་འགྲོ་བ་ལ་ཡང་རས་ཆེན་མི་གཞུག་གོ །
གལ་ཏེ་ཆུ་ཀླུང་ལ་ཟམ་པ་བརྟན་པོ་ཡོད་པ་ནི་མ་གཏོགས་སོ་ཞེས་ཊཱི་ཀ་ལས་སོ། །ཆར་
འབབ་པ་དང་ཆུ་ཀླུང་གིས་ཆོད་པ་དེ་གཉིས་ཉིད་དུ་དོགས་པར་ཡང་རས་ཆེན་མི་གཞུག་
གོ །དེ་ཡང་རས་ཆེན་འཆང་བ་ནི་ཆར་ཆུ་དེ་བསྐྱབ་པའི་ཆེད་ཡིན་པའི་ཕྱིར་རོ། །རས་ཆེན་
གྱི་དགོས་པ་གཞན་ཡང་ཁྲུས་བྱེད་སྐབས་སུ་ལུས་སྦ་བ་སྟེ། རས་ཆེན་ཞེས་བྱ་བ་འདི་ནི་
སྔོན་དགེ་བསྙེན་མ་ས་ག་མའི་ཀུན་དགའ་ར་བར་དགེ་སློང་ཞིག་གིས་ལུས་མ་སྦས་པར་
བབ་ཅོལ་དུ་ཆུར་ཞུགས་ནས་ཁྲུས་བྱས་པ་མངགས་གཞུག་གཅིག་གིས་མཐོང་སྟེ་འཕྱས་
པ་ལ་བརྟེན་ནས་ཁྲུས་བྱེད་པའི་ཚེ་དབྱར་གྱི་རས་ཆེན་དེ་གནང་བ་ཡིན་པར་གསུངས་པའི་
ཕྱིར་དང་། ཕྲེང་རྒྱུད་ལས། ཁྲུས་དོན་ལུས་རབ་སྦ་བའི་ཕྱིར། །དབྱར་གོས་རས་ཆེན་མིང་
ཅན་གྱི། །ཆོས་གོས་བརྟུལ་ཞུགས་ཅན་གྱིས་བཙལ། །ཞེས་གསུངས་པའི་ཕྱིར་རོ། །
གསུམ་པ་སྣམ་སྦྱར་དང་འབྲེལ་བའི་བསླབ་བྱ་ནི། དགེ་སློང་དང་བཅས་པ་ཉིད་དང་། སྒོ་
གླེགས་དང་བཅས་པ་ཉིད་དུ་བཅས་པའི་གནས་དང་། ཆར་འབབ་པ་དང་། འབབ་ཏུ་
དོགས་པ་དང་། བགྲོད་པར་བྱ་བ་ཆུ་ཀླུང་གིས་ཆོད་པ་ཉིད་ལྟ་བུ་མེད་ན་གནང་བ་མ་ཐོབ་
པ་དང་། སྲ་བརྐྱང་མ་བཏིང་བས་སྣམ་སྦྱར་མེད་པར་གར་ཡང་འགྲོ་བར་མི་བྱའོ། །
གནས་སུ་ཕྱིན་པར་མི་འགྱུར་ན་ཆོས་གོས་ཀྱི་ཕྱུང་སྟེ་གཞན་ལ་བྱིན་གྱིས་བརླབས་པ་ནི་
ཆོགའི་རྣམ་པའོ། །སྣམ་སྦྱར་ལྕི་བ་ཉིད་ཡིན་ན་རྒན་པོ་དང་ནད་པ་དག་ལ་མི་འབྲལ་བའི་
གནང་བ་སྦྱིན་ནོ། །ཞེས་གསུངས་ཏེ། སྣམ་སྦྱར་གཞག་པར་བྱ་བ་ལ་དགེ་སློང་དང་
བཅས་པ་ཉིད་དང་ཁང་པའི་སྒོར་སྒོ་གླེགས་སྒོ་ལྕགས་དང་བཅས་པ་ཉིད་དུ་བཅས་པའི་
གནས་མེད་ན་ཞེས་སྦྱར་ཏེ་དེ་གཉིས་དུས་གཅིག་ཏུ་མེད་ན་དང་། ཆར་འབབ་པ་དང་
འབབ་ཏུ་དོགས་པ་མེད་ན་དང་། བགྲོད་པར་བྱ་བ་ཆུ་ཀླུང་གིས་ཆོད་པ་ཉིད་ལྟ་བུ་མེད་ན་
སྣམ་སྦྱར་མེད་པར་གར་ཡང་འགྲོ་བར་མི་བྱའོ་ཞེས་སྦྱར་རོ། །སྐབས་དེ་དག་ཏུ་ཐམས་
ཅད་དུ་འགྲོ་བར་མི་བྱ་བ་ཡིན་ནམ་ཞེ་ན། སྣམ་སྦྱར་དང་མི་འབྲལ་བའི་གནང་བ་མ་ཐོབ་

པ་དང༌། སྲ་བརྐྱང་མ་བཏིང་བས་སྣམ་སྦྱར་མེད་པར་གར་ཡང་འགྲོ་བར་མི་བྱའོ། །དེ་
ལ་ཊི་ཀ་ལས་གལ་ཏེ་དགེ་སློང་དང་བཅས་པ་ཉིད་དང་། སྒོ་གླེགས་དང་བཅས་པ་ཉིད་
གཉིས་ལས་གང་ཡང་རུང་བ་གཅིག་མེད་ལ་གཅིག་ཡོད་པར་སྣམ་སྦྱར་བཞག་ནས་སོང་
ན་ཉེས་བྱས་ཕྲ་མོ་འབྱུང་ཞིང་། དགེ་སློང་དང་བཅས་པ་ཉིད་དང་སྒོ་གླེགས་དང་བཅས་པ་
ཉིད་མེད་ན་ཡང་བསྙེན་པར་མ་རྫོགས་པའི་ལག་ཏུ་སྣམ་སྦྱར་གཏམས་ནས་སོང་ན་ཡང་རུང་
ཞེས་བཤད་དོ། །ཕྱི་མ་འདི་ཡང་རས་ཆེན་ལ་སྦྱར་དུ་རུང་ངམ་སྙམ་མོ། །ཟམ་པ་བརྟན་པོ་
ཡོད་ན་ནི་བགྲོད་པར་བྱ་བ་ཆུ་ཀླུང་གིས་ཆོད་ཀྱང་སྣམ་སྦྱར་མ་ཁྱེར་ན་ཉེས་པ་འབྱུང་སྟེ།
རས་ཆེན་གྱི་གནད་ཀྱིས་སོ། །སྐབས་འདིར་མུ་བཞི་སྲིད་དེ། སྣམ་སྦྱར་ཁྱེར་ན་ཆར་
འབབ་པ་ལ་སོགས་པའི་ཆུད་འཛའ་བྱེད་ཡོད་པ་དང་། བཞག་ན་དགེ་སློང་དང་བཅས་སྒོ་
གླེགས་དང་བཅས་པའི་ཆུད་འཛའ་བ་སྲུང་བྱེད་ཡོད་པ་སྟེ། ཆུད་འཛའ་བྱེད་དང་ཆུད་
འཛའ་བ་སྲུང་བྱེད་གཉིས་ཀ་ཡོད་པ་དང་། གཉིས་ཀ་མེད་པ་དང་། ཆུད་འཛའ་བྱེད་ཡོད་
ལ་དེ་སྲུང་བྱེད་མེད་པ་དང་། ཆུད་འཛའ་བྱེད་མེད་ལ་ཆུད་འཛའ་བ་སྲུང་བྱེད་ཡོད་པའོ། །
མུ་དང་པོ་ལ་སྣམ་སྦྱར་ཁྱེར་ན་ཉེས་བྱས་དང་། མུ་གཉིས་པ་ལ་སྣམ་སྦྱར་མ་ཁྱེར་ན་ཉེས་
བྱས་སུ་འགྱུར་ཞིང་དེ་ནི་གནང་བ་ཐོབ་མ་ཐོབ་དང་སྲ་བརྐྱང་བཏིང་མ་བཏིང་གི་གང་ཟག་
ཐམས་ཅད་ལའོ། །མུ་གསུམ་པ་ལ་ཐམས་ཅད་ཀྱིས་གལ་ཏེ་བཅོལ་ཡུལ་བསྙེན་པར་མ་
རྫོགས་པ་ཡོད་ན་དེ་ལ་མ་བཅོལ་བར་ཁྱེར་ན་ཉེས་བྱས་དང་། བཅོལ་ཡུལ་མེད་ན་དགག་
བྱ་གཉིས་ཀྱི་ཁྱད་པར་ལ་བརྟག་གོ །མུ་བཞི་པ་ལ་སྣམ་སྦྱར་གཞི་ལ་བཞག་ནས་མ་ཁྱེར་
ན་ཉེས་བྱས་སུ་འགྱུར་ཞིང་དེ་ནི་མི་འབྲལ་བའི་གནང་བ་མ་ཐོབ་པ་དང་སྲ་བརྐྱང་མ་
བཏིང་བའི་དགེ་སློང་ལའོ། །དགེ་སློང་གིས་ཆར་འབབ་པ་ལ་སོགས་པའི་རྐྱེན་གྱིས་སྣམ་
སྦྱར་མེད་པར་གྲོང་གཞན་དུ་སོང་བ་ན་དགྲས་ཆོད་པའམ་ཟམ་པ་ཆད་པ་ལ་སོགས་པ་
བར་ཆད་ཀྱི་དབང་གིས་ཉི་མ་དེ་ཉིད་ལ་རང་གི་གནས་སུ་ཕྱིན་པར་མི་འགྱུར་ན་ཡུལ་
གཞན་ན་འདུག་པའི་ཆོས་གོས་ཀྱི་བྱིན་རླབས་དབྱུང་བ་ལོ་ཡུལ་དུ་བྱ་འོས་ཀྱི་གྲོགས་

གཞན་མེད་ན་རང་གིས་ཡིད་ཀྱིས་ཕྱུང་སྟེ་རབ་བྱུང་དུ་མ་ཟད་ཁྱིམ་པ་ཡན་ཆད་ཀྱི་གོས་
སམ་རང་གིར་མ་ཟད་གཞན་ལ་གཡར་བའི་གོས་གཞན་ལ་ཆོས་གོས་སུ་བྱིན་གྱིས་
བརླབས་པ་ནི་ཉེས་པ་མི་འབྱུང་བའི་ཆོ་གའི་རྣམ་པ་སྟེ་ཐབས་སོ་ཞེས་པའོ། །སྔ་མ་མ་
ཕྱུང་བར་མི་ཆགས་ཏེ། འཚོ་བའི་ཡོ་བྱད་རེ་རེ་བར་ངེས་པས་སོ། །དེ་ཡང་བྱིན་རླབས་
ཕྱུང་བ་ནི་འབྲལ་བའི་ཉེས་པ་མི་འབྱུང་བའི་ཆོ་གའི་རྣམ་པ་ཡིན་ལ། གཞན་ལ་བྱིན་གྱིས་
རློབ་པ་ནི་ཆོས་གོས་བྱིན་གྱིས་རློབས་པ་མེད་པའི་ཉེས་པ་མི་འབྱུང་བའི་ཆོ་གའི་རྣམ་པ་
ཡིན་ནོ། །དེས་ན་རྐྱེན་དབང་གིས་བྱིན་གྱིས་བརླབས་པ་ཅན་དང་དེ་བཞིན་དུ་རྒྱུར་བྱིན་
གྱིས་བརླབས་པ་ཅན་འདི་གཉིས་ཀྱིས་བྱིན་རླབས་ཅན་གྱི་ཆོས་གོས་མེད་པའི་ཉེས་པ་
ཁེགས་སོ། །བླ་གོས་དང་མཐང་གོས་ཡོད་པའི་གནས་ཉེ་འཁོར་དང་བཅས་པར་སྐྱ་
རེངས་འཆར་བའི་གོང་དུ་ཕྱིན་པར་མ་ནུས་པའི་ཚེ་ཡང་དེ་བཞིན་དུ་བྱའོ། །གཞན་ཡང་
སྣམ་སྦྱར་ཆུད་འཛའ་བྱེད་དང་ཆུད་འཛའ་བ་སྲུང་བྱེད་གཉིས་ཀ་ཡོད་ཚེ་སྣམ་སྦྱར་ཁྱེར་ན་
ཉེས་བྱས་སུ་གསུངས་པས་ཉིན་དེར་ཕྱིར་མི་འོང་ན་རྐྱེན་དབང་གི་བྱིན་རླབས་དགོས་ཏེ།
རྗེ་བླ་མའི་མདོ་རྩ་བའི་ཟིན་བྲིས་ལས། རྐྱེན་དང་ལྡན་པས་སྣམ་སྦྱར་ནི་བཞག་ལ་གྲོང་
གཞན་དུ་འགྲོ་དགོས་པའང་བྱུང་ཞིང་ཉི་མ་དེ་ཉིད་ལ་ཕྱིར་འོང་མི་ནུས་པར་མཐོང་ན་ཇི་
ལྟར་བྱ་སྙམ་ན། གནས་སུ་ཕྱིན་པར་མི་འགྱུར་ན་ཆོས་གོས་སྣམ་སྦྱར་གྱི་བྱིན་རླབས་ཕྱུང་
སྟེ་བྱིན་གྱིས་བརླབས་པ་ནི་ཆོ་གའི་རྣམ་པ་སྟེ། ཞེས་དང༌། མི་འགྱུར་ན་ཞེས་གསུངས་ཀྱི།
མ་གྱུར་ན་ཞེས་མ་གསུངས་ལ། ཞེས་གསུངས་པའི་ཕྱིར། མདོ་དེ་གནས་སུ་ཕྱིན་ནས་
ཕྱིར་འོང་མ་ཐུབ་པ་དང་གཉིས་ཀ་ལ་སྦྱར་རོ། །ཞེས་དང༌། དེ་བཞིན་དུ་འདུལ་འཛིན་
གྲགས་པ་རྒྱལ་མཚན་གྱི་འདུལ་བའི་བསླབ་བྱ་ཆེན་མོ་ལས། རང་གི་གནས་ནས་ཉི་མ་དེ་
ཉིད་ལ་ཕྱིར་མི་ལྡོག་པར་འགྲོ་བར་རྩོམ་པ་ན། ཆོམ་རྐུན་པ་ལ་སོགས་པས་སྣམ་སྦྱར་
བརླག་པའི་དགག་བྱ་ཡོད་པའི་ཚེ་སྣམ་སྦྱར་གྱི་བྱིན་རླབས་ཕྱུང་སྟེ། གོས་གཞན་སྣམ་
སྦྱར་དུ་བྱིན་གྱིས་མ་བརླབས་པ་རྣམས་ལ་ཉེས་བྱས་སོ། །ཞེས་དང་། ཞག་བཅུའི་ནང་དུ་

སྣམ་སྦྱར་བཞག་པའི་གནས་སུ་མི་འཁོར་ན་སྣམ་སྦྱར་ལྷག་པའི་ཡོ་བྱད་དུ་བྱིན་གྱིས་
བརླབ་པར་བྱའོ་ཞེས་གསུངས་པ་ལྟར་རོ། །སྣམ་སྦྱར་ལྗིད་ཀྱི་སྒོ་ནས་ལྕི་བ་ཉིད་ཡིན་ན་
རྒན་པོ་དང་ནད་པ་དག་ལ་སྣམ་སྦྱར་དང་མི་འབྲལ་བའི་གནང་བ་དགེ་འདུན་གྱིས་
གསོལ་གཉིས་ཀྱི་ལས་ཀྱིས་སྦྱིན་ནོ། །ནད་ལས་གྲོལ་ན་གནང་བ་དེ་འཇིག་གོ །སྣམ་
སྦྱར་ཡང་བ་དང་བླ་གོས་དང་མཐང་གོས་གཉིས་ལ་ནི་གནང་བ་འདི་མི་ཆགས་ཏེ། སྣམ་
སྦྱར་ཡང་བ་གནང་བ་ཆགས་པའི་རྐྱེན་མེད་པའི་ཕྱིར་དང་། བླ་གོས་མཐང་གོས་གཉིས་
མ་ཁྱེར་ན་རབ་ཏུ་བྱུང་བའི་རྟགས་ཙམ་ཉམས་པར་འགྱུར་བས་དགག་བྱ་ཆེ་བའི་ཕྱིར་རོ། །
གཉིས་པ་ལྟུང་བ་རྣམ་གཞག་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་དགེ་
སློང་རབ་ཏུ་མང་པོས་ཉོན་མོངས་པ་ཆོས་གོས་མེད་པར་སྟོད་གཡོགས་ཙམ་གྱིས་ལྗོངས་
རྒྱུ་བར་འདོད་པས་ཉེས་པ་རང་གི་ལུས་མ་སྦས་པ་དང་རང་གི་གོས་གཞན་པ་རྣམས་
གཉུག་མར་གནས་པ་རྣམས་ལ་གཏད་པས་དེ་དག་གིས་ལུང་ནོད་པ་སོགས་ཀྱི་བྱ་བ་ཤོར་
བ་ལ་བརྟེན་ནས་ལྟུང་བ་འདི་བཅས་སོ། །གཉིས་པ་དགག་བྱ་ནི། བསྙེན་རྫོགས་ཀྱི་
རྟགས་ཐུན་མོང་མ་ཡིན་པ་ཉམས་པ་དང༌། ཆོས་གོས་གསུམ་ཆུད་ཟོས་པའོ། །གསུམ་པ་
ངོ་བོ་ནི། སྲ་བརྐྱང་བཏིང་བ་སོགས་ཆོས་གོས་དང་མི་འབྲལ་བའི་རྒྱུ་རྐྱེན་གང་ཡང་མེད་
པའི་བཅས་ལྡན་དགེ་སློང་གིས་རང་གི་འཚོ་བའི་ཡོ་བྱད་དངོས་ཉིད་དུ་བྱིན་གྱིས་བརླབས་
པའི་ཆོས་གོས་གསུམ་གང་ཡང་རུང་བ་མཚམས་ཐ་དད་དུ་ཞག་གཅིག་འབྲལ་བར་བྱས་
པ་ལས་གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་
མདོར་བསྟན་པ་ནི། བྱིན་གྱིས་བརླབས་པ་དང་གནང་བ་མ་ཐོབ་པ་ནི་བྱེད་པ་པོ་ཉིད་དོ། །
དེའི་གནས་ཉེ་འཁོར་དང་བཅས་པ་ལས་གཞན་ན་གནས་པ་ལ་སྐྱ་རེངས་ཤར་ནའོ། །
ཞེས་གསུངས་ཏེ། འབྲལ་སྤང་གི་ལྟུང་བའི་བྱེད་པ་པོ་གང་ཞེ་ན། གང་དང་འབྲལ་བའི་
དངོས་པོ་འཚོ་བའི་ཡོ་བྱད་དུ་བྱིན་གྱིས་བརླབས་པ་དང་ལྡན་པའི་ཆོས་གོས་གསུམ་
པོའམ་གང་རུང་དང་། གང་གིས་འབྲལ་བའི་གང་ཟག་ནི་རྣམ་སྦྱར་དང་འབྲལ་བ་ལ་རྣམ་

སྦྱར་དང་མི་འབྲལ་བའི་གནང་བ་མ་ཐོབ་པ་ནི་འབྲལ་བའི་སྤང་ལྟུང་སྐྱེད་པའི་བྱེད་པ་པོ་
ཉིད་དོ། །ཇི་ལྟར་འབྲལ་བ་ནི་འཚོ་བའི་ཡོ་བྱད་དུ་བྱིན་གྱིས་བརླབས་པའི་ཆོས་གོས་
གསུམ་པོ་དེའི་གནས་ཉེ་འཁོར་དང་བཅས་པ་ལས་གཞན་ན་གནས་པ་ཉིད་ཀྱི་དགེ་སློང་
ལ་སྐྱ་རེངས་དང་པོ་ཤར་ན་འབྲལ་བའི་སྤང་བའོ། །དེའང་ཆོས་གོས་བཞག་པའི་གནས་
རང་བཞིན་གྱི་མཚམས་ཉེ་འཁོར་དང་བཅས་པའི་ཕྱི་རོལ་ཏུ་གནས་ནས་སྐྱ་རེངས་འཆར་
ན་འབྲལ་བས་དེའི་དབང་དུ་བྱས་པ་ཡིན་གྱི། རང་བཞིན་གྱི་གནས་ཉེ་འཁོར་དང་བཅས་
པའི་ཕྱི་རོལ་མིན་ན་ལས་མཚམས་ཀྱི་ཕྱི་རོལ་ཏུ་གནས་ནས་སྐྱ་རེངས་འཆར་ཡང་མི་
འབྲལ་ཏེ། གསོ་སྦྱོང་གི་སྐབས་ཀྱི་མཚོ་ཊཱིཀ་ལས། ལྕགས་རིས་བསྐོར་བ་གཅིག་གི་ནང་
ལྟ་བུ་རང་བཞིན་གྱི་མཚམས་གཅིག་གི་ནང་ཁོངས་ན་ཡོད་པའི་དཀྱིལ་འཁོར་བར་ཆོས་
གོས་བཞག་སྟེ། དཀྱིལ་འཁོར་བ་ལས་གཞན་པའི་གནས་ཁང་ལྟ་བུར་རང་བཞིན་གྱི་
མཚམས་ནང་དེར་དགེ་སློང་ཉལ་ན་མི་འབྲལ་ཏེ། དཀྱིལ་འཁོར་བར་བཅད་པས་ལས་ལ་
ལྟོས་པའི་མཚམས་ཐ་དད་དུ་གྱུར་ཀྱང་། འབྲལ་བ་ལ་ལྟོས་པའི་མཚམས་ཐ་དད་དུ་གྱུར་
པ་མེད་པའི་ཕྱིར་ཞེས་གསུངས་པ་ལྟར་རོ། །ཆོས་གོས་རུང་བ་མ་ཡིན་པ་སོགས་དང་བྲལ་
ན་ཉེས་བྱས་ཙམ་སྟེ། སོར་འགྲེལ་ཀུན་བཏུས་ལས། ཆོས་གོས་རུང་བ་མ་ཡིན་པ་དང༌།
ཚད་ལས་ཆུང་བ་བྱིན་གྱིས་བརླབས་པ་དང་བྲལ་བ་ལ་ཉེས་བྱས་སོ། །ཞེས་གསུངས་པ་
དང༌། བྱ་ཊིཀ་ལས། རྒྱུའི་བྱིན་རླབས་དང་བྲལ་ན་ཉེས་བྱས་སོ། །ཞེས་དང་། བུ་སྟོན་
འདུལ་ཊཱིཀ་ལས། རྒྱུའི་བྱིན་རླབས་བྱས་པ་དང་བྲལ་ན་ཉེས་བྱས་ཡིན་པའི་ཕྱིར་རོ། །
ཞེས་གསུངས་པ་ལྟར་རོ། །གཉིས་པ་རྒྱས་བཤད་ལ་གསུམ། གནས་ཀྱི་མཚན་ཉིད། ཉེ་
འཁོར་གྱི་མཚན་ཉིད་། གནས་དང་ཉེ་འཁོར་གཅིག་པའི་མཚན་ཉིད་བསྟན་པའོ། །དང་
པོ་ལ་ལྔ་ལས། དང་པོ་མངོན་པར་བསྒྲུབས་པའི་གནས་ནི། མཚམས་བྱས་པ་ལ་ནི་
མཚམས་གནས་ཀྱི་མཐའོ། །ཞེས་གསུངས་ཏེ། གཙུག་ལག་ཁང་གང་ལ་ཕྱོགས་ཕྱོགས་
སུ་ཤིང་ལྗོན་པ་ལ་སོགས་པས་མཚམས་བཟུང་ནས་མཚམས་པོ་ཆེ་བཅད་པ་ལྟ་བུ་ངག་

གིས་མཚམས་བཅད་པ་དང་། ཡོལ་བ་དང་རྩིག་པས་བསྐོར་བ་ལྟ་བུ་ལུས་ཀྱིས་མཚམས་
བྱས་པ་ལ་ནི་ཤིང་ལྗོན་པ་ལ་སོགས་པ་དང་ཡོལ་བ་ལ་སོགས་པ་ལ་མཚམས་ཀྱི་མུར་
ཐུག་པ་གནས་ཀྱི་མཐའོ། །མཚམས་པོ་ཆེ་བཅད་པའི་ནང་དུ་ཆོས་གོས་བཞག་ན་མུར་
ཐུག་ཚུན་ཆད་ཆོས་གོས་ཀྱི་གནས་གཅིག་ཏུ་བརྩི་བ་དེ་ནི་མཚམས་པོ་ཆེར་མི་འབྲལ་བའི་
གནང་བ་བྱས་ན་དེ་ལྟར་ཡིན་ནོ། །གཉིས་པ་བདག་པོས་བྱེ་བྲག་ཏུ་བྱས་པའི་མཚམས་ནི།
བདག་པོ་གཅིག་ཉིད་མ་ཡིན་པའི་བར་གྱི་མཚམས་རྣམས་ནི་ཐ་དད་པ་ཉིད་དོ། །ནོར་
ལས་དང་ལྟ་བ་ལས་ཐ་དད་པ་མ་ཡིན་པའི་ཡང་ངོ༌། །ཞེས་གསུངས་ཏེ། ཁང་པ་ཤར་མ་
གཅིག་ལ་བདག་པོ་ཐ་དད་པ་དུ་མ་ཡོད་ན་ཁང་པའི་བདག་པོ་གཅིག་ཉིད་མ་ཡིནུ་པའི་
བར་གྱི་མཚམས་སེག་དང་རེ་ལྡེ་ལ་སོགས་པ་རྣམས་ནི་གནས་ཐ་དད་པ་ཡིན་པས་གང་
རུང་དུ་རང་ཉིད་གནས་ནས་གང་རུང་དུ་ཆོས་གོས་བཞག་ན་འབྲལ་བ་ཉིད་དོ། །ཁང་པ་
དེ་དག་གི་གནས་ཐུན་མོང་པ་ཕྱི་སྒོ་ལ་སོགས་པ་དག་ནི་ཐ་དད་པ་ཉིད་མ་ཡིན་པར་རྣམ་
འབྱེད་ལས་བཤད་དོ། །ཁང་པ་གློས་གཤིབས་གཉིས་སྤྱན་ནོར་མ་བགོས་པ་གཉིས་ལ་
དབང་བ་ལྟ་བུ་ནོར་ལས་ཐ་དད་པ་མ་ཡིན་པ་དང་། མུ་སྟེགས་ཅན་ལྟ་བ་མཐུན་པ་གཉིས་
དབང་བའི་གནས་ལྟ་བུའམ་དགེ་སློང་ལྟ་བ་མཐུན་པ་གཉིས་དབང་བའི་གནས་ལྟ་བུ་ལྟ་
བ་ལས་ཐ་དད་པ་མ་ཡིན་པའི་གནས་ཀྱི་བར་མཚམས་ཡང་ངོ་སྟེ་ཐ་དད་པ་མ་ཡིན་ནོ་
ཞེས་སྦྱར་ཏེ་གནས་ཐ་དད་པ་མ་ཡིན་པས་དེར་ཆོས་གོས་དང་མི་འབྲལ་ལོ། །ཡང་ངོ་ཞེས་
པ་འདི་ནི་མདོ་སྔ་མ་ལ་བསྙེག་པ་མ་ཡིན་གྱི། མདོ་འདི་ཉིད་ཀྱི་ཚིག་གི་ཆ་ཤས་སྔ་མ་ཐ་
དད་པ་མ་ཡིན་པ་ཞེས་པ་ལ་བསྙེག་གོ །ནོར་ལས་དང་ལྟ་བ་ལས་ཐ་དད་པའི་བར་གྱི་
མཚམས་རྣམས་ནི་ཐ་དད་པ་ཉིད་ཡིན་པས་དེར་ཆོས་གོས་དང་འབྲལ་ཞེས་ཤུགས་ཀྱིས་
བསྟན་ཏོ། །གལ་ཏེ་ནོར་ལས་ཐ་དད་པ་མ་ཡིན་ཡང་ལྟ་བ་ལས་ཐ་དད་པ་དང༌། ལྟ་བ་
ལས་ཐ་དད་པ་མ་ཡིན་ཡང་ནོར་ལས་ཐ་དད་པ་ཡིན་ན་ཡང་འབྲལ་ཏེ། འགྲེལ་ཆུང་ལས།
ནོར་རམ་ལྟ་བ་གཅིག་བྱེ་ལ་གཅིག་མ་བྱེ་ན་འབྲལ་བར་འགྱུར་རོ། །ཞེས་གསུངས་པ་

ལྟར་རོ། །དེའང་ཁྱིམ་པ་རྣམས་ནི་ནོར་གཅིག་དང་མི་གཅིག་གཙོ་བ་དང་། རབ་ཏུ་བྱུང་བ་
རྣམས་ནི་ལྟ་བ་གཅིག་དང་མི་གཅིག་གཙོ་བ་ཡིན་པའི་ཕྱིར་རོ། །ནོར་ཐ་དད་ཀྱང་གནས་
སོ་སོར་མ་བསྒོས་ན་ནི་དེར་མི་འབྲལ་ཏེ། ཊཱི་ཀ་ལས། བདག་པོ་མང་པོ་(ཁང་པ་དབང་བར་)དོན་
གཅིག་པ་དག་(ཁང་པའི་}ཆ་སོ་སོ་མ་ཡིན་པར་ཁྱིམ་གཅིག་པའི་ཚུལ་གྱིས་གནས་པ་དེ་ན་ནི་
ཁང་ཁྱིམ་གྱི་སྒོ་དང་ར་བ་ལ་སོགས་པའི་བར་མཚམས་རྣམས་ཐ་དད་པ་ཉིད་མ་ཡིན་ཏེ་
སྤུན་ལ་སོགས་པ་ཐམས་ཅད་ལ་ཁྱིམ་གྱི་རྗེ་དཔོན་ཉིད་ཡིན་པའི་ཕྱིར་རོ། །ཞེས་གསུངས་
པའི་ཕྱིར་རོ། །གསུམ་པ་སྐྱེ་བས་འགྲུབ་པའི་གནས་ནི། ཡལ་ག་དང་ཡལ་ག་ཕྲ་མོ་དག་
མ་རེག་པ་ནི་གནས་ཐ་དད་པ་ཉིད་དོ། །རྩ་བ་ནི་ཐུན་མོང་ངོ་། །རྩ་བའི་རྩ་བ་ལ་སོགས་
པ་ཡང་ངོ་། །ཡལ་ག་དང་ལོ་མ་རེག་པའི་ཤིང་ལྗོན་པ་རྣམསཞི་གནས་གཅིག་པ་ཉིད་དོ། །
དེའི་ཆ་འོག་མར་དཔྱངས་པ་ཉིད་ནི་སྟེང་གཡོགས་དང་འདྲའོ། །ཞེས་གསུངས་ཏེ། དགེ་
སློང་དགོན་པ་པ་ལྗོན་ཤིང་ལ་བརྟེན་ཅིང་གནས་ན་ཆོས་གོས་དང་འབྲལ་མི་འབྲལ་སྟོན་
པ་ནི། ཤིང་ལྗོན་པ་གཅིག་གི་ཡལ་ག་དང་ཡལ་ག་ཕྲ་མོ་དག་ཕན་ཚུན་མ་རེག་པ་རྣམས་
ནི་རྩ་བ་གཅིག་ཀྱང་གནས་ཐ་དད་པ་ཉིད་ཡིན་པས་ཡལ་ག་གཅིག་ཏུ་ཆོས་གོས་བཞག་
ནས་གཅིག་ཏུ་སྐྱ་རེངས་ཤར་ན་འབྲལ་བའི་སྤང་ལྟུང་སྐྱེད་དོ། །ཕན་ཚུན་རེག་པ་ནི་
གནས་གཅིག་པ་ཉིད་དོ་ཞེས་ཤུགས་ཀྱིས་བསྟན་ཏོ། །ལྗོན་ཤིང་ཡལ་ག་ཐ་དད་པ་རྣམས་
ཀྱི་རྩ་བ་ཐུན་མོང་དེ་གནས་ཁང་ཐ་དད་པ་རྣམས་ཀྱི་ཐུན་མོང་གི་སྡུད་བྱེད་ལྕགས་རི་དང་
འདྲ་ཡང་། གནས་ཁང་ཐ་དད་པ་ནི་མ་རེག་ཀྱང་མི་འབྲལ་ལ་ཤིང་ལྗོན་པའི་ཡལ་ག་ཕན་
ཚུན་མ་རེག་ན་འབྲལ་བའི་རྒྱུ་མཚན་ནི་ཡལ་ག་ཕན་ཚུན་མ་རེག་པ་དེ་ལ་ཉེ་འཁོར་
འབྲེལ་བ་མེད་དེ། ནམ་མཁའ་མཚམས་གཞན་གྱིས་བར་དུ་ཆོད་པའི་ཕྱིར་རོ། །ཡལ་ག་
དག་དང་པོ་གྱེས་པའི་མཚམས་ཀྱི་རྩ་བ་ནི་ཡལ་ག་དང་ཡལ་ག་ཕྲ་མོ་དེ་དག་གི་ཐུན་མོང་
ངོ༌། །དེ་ལྟ་བས་ན། དགེ་སློང་གིས་རྩ་བ་དེ་ལ་ཆོས་གོས་བཞག་ཅིང་ཡལ་ག་གང་ཡང་
རུང་བ་ལ་སྐྱ་རེངས་འཆར་བར་བྱེད་པའམ། ཡལ་ག་གང་ཡང་རུང་བར་ཆོས་གོས་བཞག་

ཅིང་རྩ་བར་སྐྱ་རེངས་འཆར་བར་བྱེད་ན་ཉེས་པ་མེད་དོ། །གོང་གི་རྩ་བ་དེ་ལས་ཀྱང་རྩ་
བར་གྱུར་པའི་རྩྭ་པའི་རྩ་བ་སྟེ་འོག་ན་ཡལ་ག་མེད་པའི་སྡོང་པོ་གཅིགྱུར་པ་དང་།
ལ་སོགས་པ་ཞེས་སྨོས་པས་ནི་དེ་མན་ཆད་ནས་ས་གཞི་ལ་ཐུག་པ་ཡན་ཆད་ཀྱི་བར་ཡང་
ངོ་སྟེ་ཕུན་མོང་ངོ་ཞེས་སྔ་མར་སྦྱར་ཏེ་དེ་ནི་རྩ་བ་དང་ཡལ་ག་དང་ཡལ་ག་ཕྲ་མོ་ལ་སོགས་
པའི་ཐུན་མོང་ཡིན་ནོ། །ཤིང་ལྗོན་པ་གང་དག་གི་ཡལ་ག་དང་ལོ་མ་དང་མེ་ཏོག་དང་
འབྲས་ཁུ་ཕན་ཚུན་རེག་པའི་ཤིང་ལྗོན་པ་རྣམས་ནི་རྩ་བ་ཐ་དད་ཀྱང་ཆུ་ལ་སོགས་པས་
བར་དུ་མ་ཆོད་ཅིང་བདག་པོ་གཅིག་ན་དབུས་ནས་རྒྱང་གྲགས་ཀྱི་མཐའ་ཚུན་ཆད་གནས་
གཅིག་པ་ཉིད་དོ། །ཕན་ཆད་ནི་ཐ་དད་པ་ཉིད་དོ་ཞེས་འོག་ཏུ་འཆད་དོ། །ཤིང་ལྗོན་པ་
དེའི་སྟེང་གི་ཆ་འོག་མར་ཡལ་ག་ལ་ཆོས་གོས་དཔྱངས་ཏེ་དེའི་འོག་གི་ས་གཞིར་དགེ་སློང་
འདུག་ཅིང་སྐྱ་རེངས་འཆར་བར་བྱེད་པ་ཉིད་ནི་ཁང་པའི་སྟེང་གཡོགས་ལ་ཆོས་གོས་
དཔྱངས་ཏེ་དེའི་འོག་གི་ས་གཞི་ལ་དགེ་སློང་གནས་པ་དང་འདྲའོ། །དེས་ན་ཆོས་གོས་
དང་འབྲལ་བར་མི་འགྱུར་རོ། །འོན་ཀྱང་ཆོས་གོས་དཔྱངས་པ་མ་ཡིན་པར་རྫུ་འཕྲུལ་
སོགས་ཀྱིས་གནས་ཁང་གི་ནང་གི་ནམ་མཁའ་ལའམ་ཤིང་ལྗོན་པའི་ཡལ་གའི་འོག་ཏུ་
བར་སྣང་རྟེན་མེད་ལ་ཆོས་གོས་བཞག་ཅིང་། དེའི་འོག་གི་ས་གཞིར་དགེ་སློང་འདུག་སྟེ་
སྐྱ་རེངས་འཆར་བར་བྱེད་ན་ནི་འབྲལ་ཏེ། དེའང་ནམ་མཁའ་མཚམས་གཞན་ཡིན་པའི་
ཕྱིར་ཏེ། གསོ་སྦྱོང་གི་སྐབས་ཀྱི་ཊི་ཀ་ལས། གནས་ཁང་གི་ནང་ན་འདུག་པའི་ནམ་
མཁའ་ཡང་གནས་ཁང་དང་ལྷན་ཅིག་འབྲེལ་བ་མེད་དེ། མཚམས་གཅིག་པ་ཉིད་ཀྱང་མ་
ཡིན་ནོ། །ཞེས་གསུངས་པའི་ཕྱིར་རོ། །བཞི་པ་བསྐྱོད་དུ་རུང་བའི་གནས་ནི། གྲུ་དང་
ཤིང་རྟ་དག་གི་ཡང་ངོ༌། །ཞེས་གསུངས་ཏེ། ཐོག་ཕུབ་པའི་གྲུ་དང་ཐོག་ཕུབ་པའི་ཤིང་རྟ་
དག་གི་ཡང་ངོ་སྟེ་ཆ་འོག་མར་དཔྱངས་པ་ཉིད་ནི་སྟེང་གཡོགས་དང་འདྲ་ཞེས་སྔར་བཞིན་
ནོ། །ལྔ་པ་མཚམས་མེད་པའི་གནས་ནི། མཚམས་མེད་པ་ལ་ནི་ཡན་ལག་གིས་ཁྱབ་པ་
མཐའོ། །ཞེས་གསུངས་ཏེ། ལུས་ངག་གིས་མངོན་པར་བསྒྲུབས་པའི་མཚམས་མེད་པ་

ཐང་སྟོང་ལྟ་བུ་ལ་དགེ་སློང་ཉལ་ན་ནི་རྐང་ལག་ལ་སོགས་པའི་ཡན་ལག་གིས་ཅི་ཙམ་དུ་
ཁྱབ་པ་གནས་དེའི་མཐའོ། །གནས་ཀྱི་མཐའ་དེ་ནས་ཉེ་འཁོར་འདོམ་གང་ཚུན་ཆད་དུ་
ཆོས་གོས་དང་མི་འབྲལ་ལོ། །གཉིས་པ་ཉེ་འཁོར་གྱི་མཚན་ཉིད་ལ་གསུམ་ལས། དང་པོ་
བརྩམ་དུ་རུང་བས་གནས་ཀྱི་ཁོངས་སུ་གཏོགས་པའི་ཉེ་འཁོར་ནི། ཉེ་འཁོར་ནི་ཁོ་ར་
ཁོར་ཡུག་ཏུ་འདོམ་རེ་རེའོ། །རྩིག་པས་བསྐོར་བའི་གྲོང་ལ་ནི་ཅི་ཙམ་དུ་བ་ལང་དྲུག་དང་
ལྡན་པའི་ཤིང་རྟ་སྨུག་མ་ཅན་གྱིའམ་བྱ་གག་སྤར་ནས་འདུག་པའི་ལམ་གྱིས་ཁྱབ་པའོ། །
རིབ་མས་བསྐོར་བ་ལ་ནི་ར་ལུག་གི་རྡུལ་གྱིས་སམ་མི་རང་བཞིན་གྱིས་ངོ་ཚ་དང་ལྡན་
པའི་བཤང་བའི་ལམ་གྱིས་སོ། །འོབས་ཀྱིས་བསྐོར་བ་ལ་ནི་སྐས་གདང་བུ་བཅུ་གཉིས་
པའིའམ་ཕྱག་དར་བོར་བའི་བོང་བ་རགས་པའི་ལམ་གྱིས་སོ། །ཞེས་གསུངས་ཏེ། ཉེ་
འཁོར་ནི་ཁོ་ར་ཁོར་ཡུག་ཏུ་སྟེ་སྟེང་དང་འོག་དང་ཕྱོགས་ཐམས་ཅད་ནས་སྤྱིར་བཏང་ལ་
འདོམ་རེ་རེའོ། །དམིགས་བསལ་ལ་རྩིག་པས་བསྐོར་བའི་གྲོང་ལ་ནི་ཅི་ཙམ་དུ་བ་གླང་
དྲུག་གིས་དྲང་དགོས་པ་དང་ལྡན་པའི་ཤིང་རྟ་སྨིག་མ་ཡིས་གང་བ་ཅན་གྱི་ལམ་གྱིས་
ཁྱབ་པའམ། དེའི་ཚད་ནི་འདོམ་དགུ་སྟེ། དེ་ཡང་བ་གླང་དྲུག་ལ་གཉའ་ཤིང་གཏད་དེ་
གྲལ་བྱས་པ་ན། བ་གླང་དྲུག་གི་བར་ལྔ་ལ་འདོམ་ལྔ་དང་བ་གླང་རེ་རེའི་ངོས་ལ་འདོམ་
ཕྱེད་ཕྱེད་དེ་འདོམ་གསུམ་དང༌། མཐའ་གཉིས་སུ་འདོམ་ཕྱེད་ཕྱེད་དེ་འདོམ་གང་དང་
བཅས་འདོམ་དགུའོ། །ཡང་ན་བྱ་གག་སྟེ་ཁྱིམ་བྱ་སྤར་བའམ་འཕུར་དུ་བཅུག་ནས་ས་ལ་
བབས་ཏེ་འདུག་པའི་ལམ་གྱིས་ཅི་ཙམ་དུ་ཁྱབ་པ་ཚུན་ཆད་ཉེ་འཁོར་ཏེ་དེ་ལ་ཡང་འདོམ་
དགུའོ། །ཤིང་གི་རིབ་མས་བསྐོར་བ་ཉིད་ཀྱི་གྲོང་ལ་ནི། རིབ་མའི་དྲུང་ནས་འགྲོ་བའི་ར་
ལུག་དག་གི་རྨིག་པས་བསླངས་པའི་རྡུལ་གྱིས་སམ་རིབ་མའི་དྲུང་ནས་མི་རང་བཞིན་
གྱིས་ངོ་ཚ་ཤེས་པ་དང་ལྡན་པའི་བཤང་བ་བྱེད་དུ་འགྲོ་བའི་ལམ་གྱིས་སོ་སྟེ་ལམ་གྱིས་ཅི་
ཙམ་དུ་ཁྱབ་པ་དེ་ཚུན་ཆད་ཉེ་འཁོར་ཡིན་ནོ། །དེ་ལ་འདོམ་དྲུག་གོ །འོབས་ཀྱིས་བསྐོར་
བ་ཉིད་ཀྱི་གྲོང་ལ་ནི་སྐས་གདང་བུ་བཅུ་གཉིས་པའི་སྲིད་ཀྱི་ཚད་ཀྱི་ལམ་གྱིས་ཁྱབ་

པའམ། ཡང་ན་ཕྱག་དར་བོར་བའི་བོང་བ་རགས་པ་རང་ཤུགས་ཀྱིས་འདྲིལ་པའི་ལམ་
གྱིས་སོ་སྟེ་ལམ་གྱིས་ཅི་ཙམ་དུ་ཁྱབ་པ་དེ་ཚུན་ཆད་ཉེ་འཁོར་ཡིན་ནོ། །དེ་ལ་འདོམ་
གསུམ་སྟེ། རྐས་ཀྱི་གདང་བུ་རེ་རེ་ལ་ཁྲུ་རེ་རེ་ཡོད་པར་འདུལ་བ་བསྡུས་པ་དང་མའི་སོ་
ཐར་འགྲེལ་པ་ལས་བཤད་ཅིང་། དེ་ལྟར་བརྩིས་ན་གདང་བུ་བཅུ་གཉིས་ལ་འདོམ་
གསུམ་ཡོད་པའི་ཕྱིར་རོ། །དེ་ལྟར་ཉེ་འཁོར་འདོམ་དགུ་དང་དྲུག་དང་གསུམ་སྟེ་ཆེ་འབྲིང་
ཆུང་གསུམ་དུ་འོང་བ་ནི་ལོངས་སྤྱོད་ཆེ་འབྲིང་ཆུང་གསུམ་ཡོད་པའི་དབང་དུ་བྱས་སོ། །དེ་
ལ་རྩིག་པས་བསྐོར་བའི་གྲོང་གི་ཉེ་འཁོར་རྣམ་གཉིས་དང་འོབས་ཀྱིས་བསྐོར་བའི་གྲོང་
གི་ཉེ་འཁོར་དང་པོ་ཤོས་ནི་འདི་ཚུན་ཆད་ཉེ་འཁོར་ཡིན་ནོ་ཞེས་བསམ་པས་རིས་སུ་
བཅད་པས་ན་བསམ་པས་རིས་སུ་བཅད་པའི་ཉེ་འཁོར་དང༌། རིབ་མས་བསྐོར་བའི་གྲོང་
གི་ཉེ་འཁོར་རྣམ་གཉིས་དང་འོབས་ཀྱིས་བསྐོར་བའི་གྲོང་གི་ཉེ་འཁོར་འོག་མ་ཤོས་ནི་བྱ་
བ་སྒྲུབ་པ་ལ་ལྟོས་ནས་བཞག་པས་ན་བྱ་བ་སྒྲུབ་པའི་ཉེ་འཁོར་ཏེ་དེ་ལྟར་ཊཱི་ཀ་ལས་
བཤད་དོ། །གཉིས་པ་ཉེ་བར་སྤྱོད་པ་ཉིད་ཀྱིས་གནས་དང་ཉེ་བར་གྱུར་པའི་ཉེ་འཁོར་ནི།
གནས་དེའི་འཕྲལ་གྱི་བྱ་བ་དང་། འགྲོ་བ་དང་། འདུག་པ་དང་། རྡུལ་དག་གིས་དེར་
གཏོགས་པ་ཁྱབ་པའོ། །ཞེས་གསུངས་ཏེ། གནས་དེའི་འཕྲལ་གྱི་བྱ་བ་འབྲས་འཁྲུ་བར་
བྱེད་པ་དང༌། རྔོ་བར་བྱེད་པ་དང༌། འཐག་པར་བྱེད་པ་དང༌། ཁྱེའུ་སུས་བྱེད་པ་དང༌།
འབྲུ་འཕྱར་བར་བྱེད་པ་དང་། ཉོ་ཚོང་བྱེད་པ་དང་། འཇལ་བར་བྱེད་པ་དང་། གཞན་དུ་
འགྲོ་བའི་ཚེ་ཁལ་འགེལ་བ་ལྟ་བུ་དང་། འདུག་པའི་ཕྱིར་འོང་བ་ན་ཁལ་འབོགས་པ་ལྟ་
བུ་དང་། བྱ་བ་དེ་རྣམས་ཀྱི་རྡུལ་དག་གིས་མཚམས་དེར་གཏོགས་པ་ཅི་ཙམ་དུ་ཁྱབ་པ་དེ་
ཉེ་འཁོར་ཡིན་པའོ། །དེ་ནི་སྒོ་མོའི་དྲུང་ལྟ་བུ་ཕྱོགས་གཅིག་ན་ཡོད་ཀྱི་ཕྱོགས་ཐམས་ཅད་
དུ་འཁོར་བ་ནི་མ་ཡིན་ནོ། །ལོངས་སྤྱོད་ཆེ་ཆུང་གི་ཁྱད་པར་གྱིས་ཉེ་བར་སྤྱོད་པའི་ཉེ་
འཁོར་དེ་ཡང་ཆེ་ཆུང་དུ་འགྱུར་ཏེ་ཚད་ངེས་པ་མེད་དོ། །གསུམ་པ་མྱུར་དུ་བགྲོད་དུ་རུང་
བའི་ལམ་གྱི་ཉེ་འཁོར་ནི། མཚམས་མེད་པའི་ལམ་དུ་ཐ་དད་པ་མ་ཡིན་པར་འགྲོ་བའི་མི་

ལ་ནི་འདོམ་བཞི་བཅུ་རྩ་དགུའོ། །མཚམས་གཞན་ནི་མ་ཡིན་ནོ། །ཞེས་གསུངས་ཏེ།
ལུས་ངག་གིས་བཅད་པའི་མཚམས་མེད་པའི་དགོན་པ་ལ་སོགས་པ་ལ་དགེ་སློང་བདག་
ཉིད་དང་ལམ་དུ་ཐ་དད་པ་མ་ཡིན་པར་དགེ་སློང་གི་ཆོས་གོས་ཁྱེར་ཏེ་འགྲོ་བའི་མི་དེ་ལ་
ནི་ལུས་ཀྱིས་ནོན་པའི་ཕྱོགས་ཉིད་ནས་བརྩམས་ཏེ་མདུན་རོལ་ལམ་རྒྱབ་ཕྱོགས་སུ་བར་
དུ་ཆུ་དང་བདག་པོ་གཞན་གྱིས་མ་ཆོད་ན་འདོམ་བཞི་བཅུ་རྩ་དགུ་ཚུན་ཆད་ཉེ་འཁོར་
ཡིན་པའོ། །ཊི་ཀ་ལས། འདིར་མི་ཞེས་སྨོས་པ་ནི་མཚོན་པ་ཙམ་དུ་ཟད་དོ། །སྔ་ཕྱིར་ཆོས་
གོས་ཐལ་བ་དང༌། ལུས་པ་ཐམས་ཅད་ལ་ཚིགས་དེ་ཚུན་ཆད་ཉེ་འཁོར་ཡིན་ནོ་ཞེས་
གསུངས་སོ། །འོ་ན་ལམ་དུ་འགྲོ་བ་ལ་སྔ་ཕྱིར་འདོམ་བཞི་བཅུ་རྩ་དགུ་ཉེ་འཁོར་ཡིན་ན་
ལམ་གྱི་འགྲམ་གཡས་གཡོན་ནས་ཐད་ཀར་འགྲོ་བའི་ཉེ་འཁོར་ཅི་ཙམ་ཞེ་ན། ལུང་རྣམ་
འབྱེད་ལས། ཐད་ཀར་འགྲོ་བའི་ཉེ་འཁོར་ཡང་འདོམ་གང་ཁོ་ར་ཁོར་ཡུག་གོ་ཞེས་
གསུངས་སོ། །འདོམ་གང་ནི་མཚོན་པ་སྟེ། ཊཱི་ཀ་ལས། ཞེང་ཅི་ཙམ་ཚུན་ཆད་དུ་འགྲོ་བ་ན།
སྐྱེ་བོ་དག་གིས་ལམ་གཅིག་ཏུ་གཏོགས་པ་ཉིད་དུ་ཤེས་པ་དེ་ཙམ་ཚུན་ཆད་ནི་འདིར་ཞེང་
ལས་ལམ་གཅིག་ཏུ་གཏོགས་པ་ཉིད་ཡིན་ནོ། །ཞེས་གསུངས་སོ། །དེའང་དེའི་བར་དུ་ཆུ་
ལ་སོགས་པ་མཚམས་གཞན་གྱིས་མ་ཆོད་པའི་དབང་དུ་བྱས་སོ། །མཚམས་མེད་པའི་
ལམ་དུ་འགྲེང་འདུག་ཉལ་བའི་སྐབས་ཀྱི་ཉེ་འཁོར་ནི་ལུང་རྣམ་འབྱེད་ལས། འགྲེང་བ་
དང་འདུག་པ་དང་ཉལ་བའི་ཉེ་འཁོར་ནི་འདོམ་གང་ཁོ་ར་ཁོར་ཡུག་གོ་ཞེས་གསུངས་སོ། །
གནས་ཀྱི་བདག་པོ་ཐ་དད་པའམ་ནམ་མཁའམ་ཆུས་བར་དུ་ཆོད་པའི་མཚམས་གཞན་ནི་
དྲུང་ན་འདུག་ཀྱང་ཉེ་འཁོར་མ་ཡིན་ནོ། །གསུམ་པ་གནས་དང་ཉེ་འཁོར་གཅིག་པའི་
མཚན་ཉིད་བསྟན་པ་ནི། དབུས་ནས་རྒྱང་གྲགས་ཀྱི་མཐའ་ཕན་ཆད་ནི་གནས་ཐ་དད་པ་
ཉིད་དོ། །ཞེས་གསུངས་ཏེ། ཕྱོགས་ཐམས་ཅད་དུ་ཤིང་ལྗོན་པའི་ཡལ་ག་དང་ལོ་མ་ལ་
སོགས་པ་འབྲེལ་བ་དང་། བདག་པོ་ཐ་དད་པ་མ་ཡིན་པའི་ཁང་པའི་ཐོག་ལ་སོགས་པ་
འབྲེལ་བ་དང༌། ཐག་པས་འབྲེལ་བ་ལ་སོགས་པས་ཁྱབ་པའི་གནས་སུ་དབུས་ནས་

བརྩམས་ཏེ་ཕྱོགས་ཐམས་ཅད་དུ་རྒྱང་གྲགས་ཀྱི་མཐའ་ཚུན་ཆད་ནི་མཚམས་གཅིག་པ་
ཉིད་ཡིན་ཏེ་གནས་ཀྱང་དེ་ཡིན་ལ་ཉེ་འཁོར་ཡོང་དེ་ཡིན་ཞིང་མཐའ་དེ་ཕན་ཆད་ནི་
གནས་དང་ཉེ་འཁོར་ཐ་དད་པ་ཉིད་དོ། །ཐ་དད་པའི་གནས་དེར་ཆོས་གོས་དང་འབྲལ་
བའི་ཉེས་པ་འབྱུང་ངོ༌། །འབྲལ་བའི་སྤང་བ་རྣམ་པར་འབྱེད་པའོ། །གཉིས་པ་ཞུ་བའི་
སྐབས་ནས་འབྱུང་བ་ལ་གཉིས་ལས། །དང་པོ་གང་དང་འབྲལ་བའི་གོས་ཀྱི་སྤྲོས་པ་ནི།
དམ་དུམ་དུ་གྱུར་པ་ལ་བྱིན་གྱིས་བརླབས་པ་མེད་པར་མི་འགྱུར་རོ། །སྤང་བ་ལ་མི་ཆགས་
པ་མ་ཡིན་ནོ། །དགེ་འདུན་གྱི་ལ་ཡང་ངོ༌། །དེ་ལས་འབྲལ་བར་འགྱུར་རོ། །ཞེས་གསུངས་
ཏེ། ཆོས་གོས་བྱིན་རླབས་ཅན་དམ་དུམ་དུ་གྱུར་པ་རང་གི་བྱིན་རླབས་ཆགས་པའི་མཐའ་
ཚད་དུ་ཆོག་པ་འཁོར་གསུམ་ཁེབས་པ་ཡོན་ཆད་དུ་ལོངས་པ་ལ་བྱིན་གྱིས་བརླབས་པ་
མེད་པར་མི་འགྱུར་རོ། །དམ་དུམ་དུ་གྱུར་ན་དེ་ལས་གཅིག་ཉིད་ལ་བྱིན་རླབས་ཡོད་ཅིང་
གཞན་ལ་བྱིན་རླབས་མེད་དེ། བག་ཡངས་ཀྱི་གོས་སྲ་བརྐྱང་ལས་གཞན་པའི་སྐབས་སུ་
འཚོ་བའི་ཡོ་བྱད་ཀྱི་གོས་རེ་རེ་བར་ངེས་པའི་ཕྱིར་རོ། །དེས་ན་ཆོས་གོས་ཕྱེད་ཚལ་དུ་
གྱུར་ཏེ་གཉིས་ཀ་འཁོར་གསུམ་ཁེབས་པའི་ཚད་དུ་ཡོད་ཀྱང་གཉིས་ཀ་ལ་བྱིན་རླབས་
མེད་པར། དེ་ལས་གཅིག་ལ་བྱིན་རླབས་ཡོད་ལ། འོན་ཀྱང་འབྲལ་བ་ནི་གཉིས་ཀ་
བསྲུང་བར་བྱ་སྟེ། མ་བསྲུངས་ན་བྱིན་རླབས་ཡོད་མེད་སོ་སོར་མི་ཤེས་ཤིང་གཞན་ཡང་
ཡིད་གཉིས་ནི་འདུ་ཤེས་དང་འདྲ་བས་ན་བྱིན་རླབས་མེད་པ་དེ་དང་འབྲལ་བ་ལས་ཀྱང་
ལྟུང་བ་འབྱུང་བའི་ཕྱིར་རོ། །ཡང་ན་བྱིན་རླབས་ཅན་གང་ཡིན་ངོས་མི་ཟིན་པས་གཉིས་
པོ་ལ་བྱིན་རླབས་དབྱུང་བའི་སྔགས་བཟླས་ནས་བྱིན་རླབས་ཕྱུང་སྟེ། དེ་ནས་དེ་གཉིས་ཀྱི་
གང་རུང་ལ་འཚོ་བའི་ཡོ་བྱད་དུ་བྱིན་རླབས་བྱ་ཞིང་། གང་རུང་མཁོ་བའི་ཡོ་བྱད་དུ་བྱིན་
རླབས་བྱས་ན་གཉིས་ཀ་འབྲལ་བ་བསྲུང་མི་དགོས་སོ། །འཁོར་གསུམ་ཁེབས་པའི་ཚད་
ལས་ཆུང་བའི་དམ་དུམ་དུ་གྱུར་ན་བྱིན་རླབས་མེད་པར་གྱུར་པ་སྟེ། འཚོ་བའི་ཡོ་བྱད་ཀྱི་
བྱིན་རླབས་ཆགས་པའི་ཞིང་མ་ཡིན་པར་གྱུར་པའི་ཕྱིར་མཚན་གཉིས་ཅིག་ཆར་བྱུང་བས་

སྡོམ་པ་བཏང་བ་བཞིན་ནོ། །གལ་ཏེ་སྣམ་སྦྱར་ལྟ་བུ་ཕྱི་ནང་སྦྱར་མའི་ནང་མའི་རིམ་པ་
ལོགས་སུ་ཕོག་ན་དེ་ལ་ནི་བྱིན་རླབས་མེད་པར་གསལ་ཏེ། དེ་ཉིད་ཕྱིར་མ་སྦྱར་བར་ཞག་
བཅུ་འདས་ན་སྤང་བར་གསུངས་པའི་ཕྱིར་རོ། །ལྷག་པ་དང་མཁོ་བའི་ཡོ་བྱད་ཀྱི་བྱིན་
རླབས་ཆགས་པའི་གོས་དེ་དམ་དུམ་དུ་གྱུར་ཏེ་ཁྲུ་གང་ཡན་ཆད་པ་ཚལ་བ་དུ་མར་གྱུར་ན།
གོས་ཀྱི་ཚལ་བ་དེ་དག་ཐམས་ཅད་ལ་བྱིན་རླབས་ཡོད་དེ། ལྷག་པ་དང་མཁོ་བའི་ཡོ་བྱད་
རེ་རེ་བར་མ་ངེས་པའི་ཕྱིར་དང༌། གོས་ཁྲུ་གང་ཡན་ཆད་དུ་ལོངས་ན་བྱིན་རླབས་དེ་
ཆགས་པའི་ཞིང་ཉིད་ཡིན་པའི་ཕྱིར་རོ། །ཁྲུ་གང་བས་ཆུང་བའི་དམ་དུམ་དུ་གྱུར་ན་ནི་
བྱིན་གྱིས་བརླབས་པ་མེད་པར་འགྱུར་རོ། །སྣམ་སྦྱར་ལ་སོགས་པ་སྤང་ལྟུང་བྱུང་བ་ཉིད་
ཀྱི་དངོས་པོ་ལ་སྲ་བརྐྱང་གི་བྱིན་རླབས་མི་ཆགས་ལ་དེ་མ་གཏོགས་པའི་བྱིན་རླབས་མི་
ཆགས་པ་མ་ཡིན་ནོ། །དགེ་འདུན་གྱི་སྣམ་སྦྱར་ལ་སོགས་པ་ལ་ཡང་ངོ་སྟེ་གང་གིས་བྱིན་
གྱིས་བརླབས་པ་མི་ཆགས་པ་མ་ཡིན་ནོ། །དགེ་འདུན་གྱི་ཆོས་གོས་གང་ཟག་གིས་བྱིན་
གྱིས་བརླབས་པ་དེ་ལས་འབྲལ་ན་སྤང་བའི་ལྟུང་བར་འགྱུར་རོ། །འབྲལ་བའི་རྒྱུ་ནི་བྱིན་
གྱིས་བརླབས་པ་ཡིན་གྱི་རང་གི་ཉིད་ནི་མ་ཡིན་པའི་ཕྱིར་རོ་ཞེས་ཊཱི་ཀ་ལས་བཤད་དོ། །
གཉིས་པ་གང་དུ་འབྲལ་བའི་གནས་ཀྱི་སྤྲོས་པ་ནི། གཞན་གནས་པས་གཞན་གྱི་གནས་
མི་ཉམས་སོ། །ཆོས་གཞན་པ་དང་འདི་པ་དག་ནི་ལྟ་བ་ལས་ཞེས་བྱ་བས་མ་འཕངས་པ་
མ་ཡིན་ནོ། །ཐུན་མོང་པ་དག་གིས་སྒོ་ཁང་ཡང་མ་ཡིན་ནོ། །ནོར་ལས་ཞེས་བྱ་བས་ཕ་
དང་བུ་དག་ཀྱང་མ་ཡིན་ནོ། །སྤངས་པ་ཉིད་ཀྱང་དེ་དང་འདྲའོ། །ཉལ་པོ་བྱེད་པར་ཤོམ་
པ་ཉིད་ཀྱང་ངོ་། །གྲོང་ལ་དེ་ཡོད་པ་ནི་གཙུག་ལག་ཁང་གི་ཉེ་འཁོར་ཉིད་མ་ཡིན་ནོ། །།
ཞེས་གསུངས་ཏེ། དགེ་སློང་གཙུག་ལག་ཁང་ན་གནས་ཏེ་དེ་དང་ཉེ་འཁོར་གཅིག་པའི་
གནས་དགེ་སློང་དེ་དང་མུ་སྟེགས་པའམ་དགེ་ཚུལ་སོགས་དང་ཐུན་མོང་དུ་དབང་བ་དེར་
ཆོས་གོས་བཞག་ན་མི་འབྲལ་ཏེ། ཐུན་མོང་གི་གནས་དེ་ན་དགེ་སློང་ལས་གཞན་མུ་
སྟེགས་པ་ལ་སོགས་པ་གནས་པས་མུ་སྟེགས་པ་ལ་སོགས་པ་ལས་གཞན་གྱི་གནས་ཏེ་

དགེ་སློང་གི་གནས་ཡིན་པ་མི་ཉམས་སོ། །ཊི་ཀ་ལས། ཇི་སྲིད་དུ་དགེ་སློང་གནས་དེ་ལ་
འཇོག་པ་དང་། འཇུག་པ་དང་། འབྱུང་བ་ལ་སོགས་པའི་དབང་ཡོད་པ་དེ་སྲིད་དུ་གནས་
དེ་མི་ཉམས་ཏེ་འབྲལ་བར་མི་འགྱུར་རོ། །ཞེས་དང་། ཤིང་ལྗོན་པ་ཡང་དེ་དང་འདྲའོ་
ཞེས་གསུངས་སོ། །ཆོས་གཞན་པ་མུ་སྟེགས་པ་ལ་སོགས་པ་དང་། ཆོས་འདི་པ་དེ་བཞིན་
གཤེགས་པའི་ཉན་ཐོས་དག་ནི་སྔར་རྣམ་འབྱེད་ལས་ལྟ་བ་ལས་ཐ་དད་པ་མ་ཡིན་པའི་
གནས་ནི་ཐ་དད་པ་མ་ཡིན་ལ། ལྟ་བ་ལས་ཐ་དད་པ་དག་གི་གནས་ནི་ཐ་དད་པ་ཉིད་དོ་
ཞེས་བྱ་བས་མུ་འཕངས་པ་མ་ཡིན་ཏེ་འཕངས་པ་ཡིན་ནོ། །དེས་ན་ཆོས་གཞན་པའི་
གནས་དང་ཆོས་འདི་པའི་གནས་ཕན་ཚུན་དུ་ཆོས་གོས་དང་འབྲལ་ལོ། །སྔར་ལུང་རྣམ་
འབྱེད་ལས་སྒོ་ལ་སོགས་པ་ཐུན་མོང་དུ་བསྟན་པ་དག་གིས་ནི་སྒོ་ཁང་ཡང་མ་འཕངས་པ་
མ་ཡིན་ཏེ་ཐུན་མོང་པ་ཉིད་དུ་བསྡུས་པ་ཡིན་ནོ། །དེ་ལ་རྗེ་བླ་མའི་ཟིན་བྲིས་ལས། ཐུན་
མོང་པ་དག་གིས་ཞེས་པ་ལྟར་ན་བདག་པོ་གཅིག་ཉིད་ཅེས་པའི་མདོའི་དེ་མ་ཐག་ཏུ་སྒོ་ལ་
སོགས་པ་ནི་ཐུན་མོང་པ་ཞེས་པ་གཅིག་ཡོད་དགོས་པ་འདྲའོ། །ཞེས་སྔར་བདག་པོ་
གཅིག་ཉིད་མ་ཡིན་པ་ཞེས་པའི་མདོའི་དེ་མ་ཐག་ཏུ་སྐབས་འདིའི་ཐུན་མོང་པ་དག་གིས་
ཞེས་པའི་མདོས་བསྙེག་ཡུལ་སྒོ་ལ་སོགས་པ་ནི་ཐུན་མོང་པ་ཞེས་པའི་མདོ་གཅིག་ཡོད་
དགོས་པ་འདྲ་བར་གསུངས་པ་ལྟར་ཚིག་གི་བབས་ལ་བལྟས་ན་དེ་ལྟར་ཡིན་ཡང་མདོ་
དེའི་ཤུགས་བསྟན་ལ་བསྙེགས་ན་ཆོག་སྙམ་མོ། །དེས་ན་རང་གཞན་གང་རུང་གི་ཁྱིམ་དུ་
ཉལ་ནས་ཐུན་མོང་གི་སྒོ་ཁང་དེར་ཆོས་གོས་བཞག་པའམ་ཡང་ན་སྒོ་ཁང་དེར་ཉལ་ནས་
རང་གཞན་གང་རུང་གི་ཁྱིམ་དུ་ཆོས་གོས་བཞག་ཀྱང་འབྲལ་བར་མི་འགྱུར་ཏེ། ཊི་ཀ་
ལས། མཚམས་ཐ་དད་པའི་ཁྱིམ་དུ་ཆོས་གོས་བཞག་སྟེ་སྒོ་ཁང་དུ་སྐྱ་རེངས་འཆར་བར་
བྱེད་ན་ལྟུང་བ་མེད་དོ་ཞེས་གསུངས་པས་སོ། །སྔར་ལུང་རྣམ་འབྱེད་ལས་ནོར་ལས་ཐ་
དད་པ་མ་ཡིན་པ་རྣམས་ཀྱི་གནས་ནི་ཐ་དད་པ་མ་ཡིན་ལ་ནོར་ལས་ཐ་དད་པ་རྣམས་ཀྱི་
གནས་ནི་ཐ་དད་པ་ཉིད་དོ་ཞེས་བྱ་བས་ནི་ཕ་དང་བུ་དག་ཀྱང་མ་འཕངས་པ་མ་ཡིན་ཏེ་

འཕངས་པ་ཡིན་ནོ། །དེས་ན་ཕ་བུ་ནོར་ཐ་དད་པ་དཔེར་ན་ཁང་པ་གཅིག་གི་ཕྱོགས་
གཅིག་ཕ་ལ་དབང་ཞིང་ཕྱོགས་གཅིག་བུ་ལ་དབང་བ་ལྟ་བུ་ཡིན་ན་ཕན་ཚུན་དུ་ཆོས་གོས་
དང་འབྲལ་ལོ། །ནོར་ལས་ཐ་དད་པ་དང་ཐ་མི་དད་པའི་སྒོ་ནས་ཕ་དང་བུ་དག་གི་ཁྱིམ་
མཚམས་ཐ་དད་པ་དང་ཐ་དད་མིན་པ་ལྟར་ལྷུང་བཟེད་ཁ་བུབ་པའི་ཆད་པའི་ལས་ཀྱིས་
སམ་ཁྱིམ་གྱི་བསླབ་པའི་སྡོམ་པ་སྦྱིན་པའི་ཁྲིམས་སུ་བྱ་བས་སྤུངས་པ་ཉིད་ཀྱང་དེ་དང་
འདྲ་བར་ནོར་ཐ་དད་པའི་ཕ་སྤངས་ན་བུ་སྤང་བར་མི་འགྱུར་ལ། ནོར་གཅིག་ན་ནི་ཕ་
སྤངས་པས་བུ་ཡང་སྤངས་པའོ། །ཉལ་པོ་བྱེད་པར་ཤོམ་པ་ཉིད་ཀྱི་ཁྱིམ་ན་འདུག་པ་དང་
འགྲེང་བར་བྱེད་པ་ཉིད་ཀྱང་ངོ་སྟེ་དེ་དང་འདྲའོ་ཞེས་སྔ་མར་སྦྱར་ཏེ་ནོར་གཅིག་པ་དང་ཐ་
དད་པའི་དབང་གིས་ལྟུང་བ་ཡང་གཅིག་དང་ཐ་དད་དུ་འབྱུང་ངོ་། །དེ་ཡང་ཁྱིམ་གཅིག་ལ་
ཉལ་པོ་བྱེད་པར་ཤོམ་པ་དུ་མ་ཡོད་པའི་དྲུང་དུ་དགེ་སློང་གིས་འདུག་འགྲེང་བྱས་ན་སྐྱེས་
པ་དེ་དག་ནོར་གཅིག་ན་ནི་ཉལ་པོ་བྱེད་པར་ཤོམ་པའི་ཁྱིམ་གཅིག་ན་འདུག་འགྲེང་བྱས་
པའི་ལྟུང་བ་གཅིག་ཏུ་འགྱུར་ལ། དེ་དག་ནོར་ཐ་དད་ན་ནི་ཉལ་པོ་བྱེད་པར་ཤོམ་པའི་
གྲངས་ཇི་སྙེད་པའི་ལྟུང་བ་དུ་མར་འགྱུར་རོ། །དེ་ཡང་ཁྱིམ་པ་རྣམས་ལ་ནོར་གཙོ་བའི་
ཕྱིར་རོ། །གྲོང་དང་གཙུག་ལག་ཁང་གི་བར་ན་ཉེ་འཁོར་འདོམ་གང་ལྟ་བུ་ཡོད་ན་དེ་གང་
གི་ཉེ་འཁོར་ཡིན་ཞེ་ན། གྲོང་ལ་ཉེ་འཁོར་དེ་ཡོད་པ་ནི་གཙུག་ལག་ཁང་གི་ཉེ་འཁོར་
ཉིད་མ་ཡིན་ནོ། །དེ་ལྟར་ཞུ་བ་ལས། བཙུན་པ་རེ་ཞིག་གྲོང་དང་གཙུག་ལག་ཁང་གི་ཉེ་
འཁོར་འབྲེལ་བར་གྱུར་ན་ཆོས་གོས་དང་མི་འབྲལ་བ་ཇི་ལྟར་འཚལ་བར་བགྱི། ཉེ་བ་
འཁོར་གྲོང་གི་ཉེ་འཁོར་མ་གཏོགས་པ་ལྷག་མ་ལས་ཆོས་གོས་དང་མི་འབྲལ་བར་ཤེས་
པར་བྱ་སྟེ། དཔེར་ན་གྲོང་གི་ཉེ་འཁོར་དུ་མཚམས་གཅོད་པར་བྱེད་ན་ཡང་མཚམས་སུ་མི་
འགྱུར་ལ། མཚམས་སུ་གྱུར་ཟིན་པའི་ནང་དུ་གྲོང་གི་ཉེ་འཁོར་ཞིག་ཕྱིས་བྱུང་ན་ཡང་དེའི་
ཚེ་མཚམས་སུ་མ་གཏོགས་པར་ཁོལ་དུ་བྱུང་བར་བྱ་སྟེ། ཁྱིམ་པ་མི་འགྲུངས་པ་དག་ལྷག་
པར་གནས་པ་ཉིད་ཡིན་པས་ཐ་དད་པར་གྱུར་པའི་ཕྱིར་རོ། །དེ་བཞིན་དུ་གྲོང་གི་ཉེ་

འཁོར་ཡང་གཙུག་ལག་ཁང་གི་ཉེ་འཁོར་དུ་མི་འགྱུར་རོ་ཞེས་གསུངས་སོ། །དེས་ན་གྲོང་
གི་ཉེ་འཁོར་དེ་དང་གྲོང་དུ་ནི་ཆོས་གོས་དང་མི་འབྲལ་ལ་ཉེ་འཁོར་དེ་དང་གཙུག་ལག་
ཁང་དུ་ནི་ཆོས་གོས་དང་འབྲལ་བར་འགྱུར་རོ། །གཞན་ཡང་མཚམས་གཉིས་ཀྱི་བར་དུ་
གནས་ན་ནི་དགེ་སློང་མའི་སོ་ཐར་འགྲེལ་པ་ལས། མཚམས་ཀྱི་བར་དུ་ནི་ཆོས་གོས་ཀྱི་
མཐའ་ལུས་དང་མ་བྲལ་བར་བྱའོ། །ཞེས་དང༌། བསྡུས་པ་ལས་ཀྱང་དེ་བཞིན་དུ་
གསུངས་སོ། །འབྲལ་བའི་སྤང་ལྟུང་འདི་ལ་ཀུན་སློང་ཆོས་གོས་དང་མཚམས་ཐ་དད་དུ་
འབྲལ་བར་འདོད་པ་རྒྱུན་མ་ཆད་པ་ཞིག་དགོས་པར་མཚོ་ཊིཀ་སོགས་སུ་གསུངས་ཀྱང་
དེ་འདྲའི་ཀུན་སློང་མངོན་གྱུར་པ་ཞིག་ཡོད་དགོས་པའི་ངེས་པ་མེད་དེ། ཤེས་བཞིན་དུ་
ཆོས་གོས་དེ་མཚམས་ཐ་དད་དུ་བཞག་ནས་དེ་ལྟར་གནས་ན་མཚམས་ཐ་དད་དུ་གནས་
འདོད་ཡོད་པ་དང༌། འབྲལ་འདོད་ཀྱི་ཀུན་སློང་ཡང་ཕྲ་བ་ཡོད་པས་ལྟུང་བ་འབྱུང་བའི་
ཕྱིར་རོ། །འོ་ན་འབྲལ་ལྟུང་བྱུང་ན་ཆོས་གོས་ཀྱི་བྱིན་རླབས་འཇིག་གམ་མི་འཇིག་སྙམ་ན།
མདོ་སྡེ་འཛིན་པ་ཀ་ལྱ་ན་མི་ཏྲ་སྟེ་དགེ་ལེགས་བཤེས་གཉེན་གྱིས་མཛད་པའི་སོ་སོར་ཐར་
པའི་མདོའི་འགྲེལ་བ་ཚིག་གི་དགའ་སྐྱེད་ལས། ཆོས་གོས་བྱིན་གྱིས་བརླབས་པ་དང་ནུབ་
གཅིག་བྲལ་ན་སྤང་བ་ཡིན་ལ། བྲལ་བས་བྱིན་གྱིས་བརླབས་པ་ཞིག་པ་ནི་མ་ཡིན་ནོ། །
བྱིན་གྱིས་བརླབས་པ་དང་འབྲལ་བ་ལ་ནི་སླར་དབྱུང་བ་དང་འབྲེལ་བ་མེད་པའི་ཕྱིར་
བྲལ་བས་ནི་བྱིན་གྱིས་བརླབས་པ་སླར་དབྱུང་བའི་རང་བཞིན་མ་ཡིན་པའི་ཕྱིར་རོ། །
ཞེས་འབྲལ་བས་བྱིན་རླབས་མི་འཇིག་པར་གསུངས་སོ། །འོ་ན་ཞུ་བ་ལས། བཙུན་པ་རེ་
ཞིག་དགེ་སློང་གིས་ཆོས་གོས་རྙིང་པ་སྤང་བ་ཞིག་དགེ་སློང་མ་ཉེ་དུ་མ་ལགས་པ་ལ་
འཁྲུར་སྩོལ་ན་ཅིར་འགྱུར་ལགས། གལ་ཏེ་མ་སྤངས་པ་ཞིག་འཁྲུར་འཇུག་ན་སྤང་བའི་
ལྟུང་བྱེད་དུ་འགྱུར་རོ། །འོན་ཏེ་སྤངས་པ་འཁྲུར་འཇུག་ན་ཉེས་བྱས་སུ་འགྱུར་རོ་ཞེས་
གསུངས་པ་དང་། མདོ་སྡེ་འཛིན་པ་དགེ་ལེགས་བཤེས་གཉེན་གྱིས་མཛད་པའི་ཞུ་འགྲེལ་
ལས། སྤངས་པ་ཞིག་འཁྲུར་འཇུག་ན་ཞེས་བྱ་བ་ལ་ཉེས་བྱས་སུ་གསུངས་པ་ནི་སྔར་རང་

གི་ཡིན་པ་སྐྱེས་པ་ཉམས་པའི་ཕྱིར་དང་། བྱིན་གྱིས་བརླབས་པ་ཉིད་མེད་པའི་ཕྱིར་རོ། །
ཞེས་གསུངས་པའི་དོན་ཅི་ཞེ་ན། དེ་ནི་སྤང་ལྟུང་བྱུང་བའི་གོས་ཀྱི་བྱིན་རླབས་ཕྱུང་ནས་
གཞན་ལ་སྤངས་ཟིན་པ་ཞིག་འཁྲུར་འཇུག་པའི་དོན་ཏེ། ཞུ་བར་སྤང་ལྟུང་བྱུང་བའི་
དངོས་པོ་ཡིན་པ་གཞིར་བཞག་སྟེ་ཆོས་གོས་རྙིང་བ་སྤང་བ་ཞེས་དང་། དེ་ནས་སྤངས་པ་
འཁྲུར་འཇུག་ན་ཞེས་པས་འཁྱུར་གཞུག་བྱ་དེ་སྤང་ལྟུང་བྱུང་བའི་དངོས་པོ་གཞན་ལ་
སྤངས་པ་ཞིག་ཡིན་པར་ཤེས་ནུས་པ་དང་། ཞུ་འགྲེལ་ལས་རང་གི་ཡིན་པ་སྐྱེས་པ་ཉམས་
པའི་ཕྱིར་ཞེས་པས་ཀྱང་ཤེས་སོ། །གཞན་ལ་སྤང་བ་ལ་བྱིན་རླབས་ཕྱུང་ནས་སྤང་དགོས་
པར་ནི་སོར་འགྲེལ་ཚིག་གི་དགའ་བསྐྱེད་ལས། དེའི་ཕྱིར་གང་གི་ཚེ་ལྟུང་བ་བཤག་པའི་
དོན་དུ་དགེ་སློང་གཞན་ལ་སྤོང་བར་བྱེད་པ་དེའི་ཚེ་སླར་བྱུང་ལ་སྤང་བར་བྱའོ། །ཞེས་
གསུངས་སོ། །འོ་ན་རྗེའི་ཟིན་བྲིས་ལས། བྱིན་གྱིས་བརླབས་པའི་སེལ་བ་ཆོས་གོས་
སྤངས་པ་འཁྲུར་བཅུག་ན་ཉེས་བྱས་སུ་འགྱུར་བའི་ལུང་ཁྲི་ཀར་དྲངས་པའི་ཕྱིར། སྤང་
ལྟུང་བྱུང་བས་བྱིན་རླབས་འཇིག་པར་སྣང་ངོ་ཞེས་བཤད་པ་ཅི་ཞེ་ན། ཞུ་བའི་དགོངས་པ་
ནི་བཤད་མ་ཐག་པ་ལྟར་ཡིན་ལ། ཊཱི་ཀར་ཡང་དེའི་དབང་དུ་བྱས་ནས་དྲངས་པ་ཡིན་ནོ། །
འབྲལ་བའི་སྤང་བ་ཞུ་བའི་སྐབས་སོ། །འབྲལ་བའི་སྤང་བའོ།། །།
གསུམ་པ་ཟླ་བས་སྤང་བ་ལ་གཉིས། རྣམ་འབྱེད་ཀྱི་སྐབས་ནས་འབྱུང་བ་དང༌། ཞུ་བའི་
སྐབས་ནས་འབྱུང་བའོ། །དང་པོ་རྣམ་འབྱེད་ཀྱི་སྐབས་ནས་འབྱུང་བ་ལ་གསུམ་ལས།
དང་པོ་ཡན་ལག་ཉམས་ན་གཞན་ཞག་བཅུ་པར་འགྱུར་བར་བསྟན་པ་ནི། ཁ་སྐོང་བ་ལ་
རེ་བ་མེད་ན་ཆུང་བ་ཁྲུ་གང་ཡན་ཆད་ཀྱང་ཆོག་པ་དང་འདྲའོ། །བྱིན་གྱིས་བརླབ་པར་བྱ་
བ་ཡོད་པ་ཉིད་ན་ཡང་ངོ་། །ཞེས་གསུངས་ཏེ། འཁོར་གསུམ་ཁེབས་པའི་མཐའི་ཚད་
ལའོ་ཞེས་སྔར་སྨོས་ན་ཚད་དེ་བས་ཆུང་ན་ཞག་བཅུ་འདས་ཀྱང་འཆང་བའི་སྤང་བར་མི་
འགྱུར་རམ་ཞེ་ན། ཁ་སྐོང་བ་ཡི་གོས་ལ་རྙེད་འདོད་ཀྱི་རེ་བ་མེད་ན་འཁོར་གསུམ་ཁེབས་
པ་བས་ཆུང་བ་ཁྲུ་གང་ཡན་ཆད་ཀྱང་བྱིན་གྱིས་མ་བརླབས་པར་ཞག་བཅུ་འདས་ན་

འཆང་བའི་སྤང་ལྟུང་སྐྱེད་དེ། དཔེར་ན་འཁོར་གསུམ་ཁེབས་པའི་ཚད་དུ་ཆོག་པ་ཞིག་
བཅུ་འདས་ན་འཆང་བའི་སྤང་ལྟུང་སྐྱེད་པ་དང་འདྲའོ། །ཁ་སྐོང་བར་བྱེད་པའི་གོས་ལ་རེ་
བ་ཡོད་ཀྱང་བྱིན་གྱིས་བརླབས་ཟིན་པའམ་བརླབ་པར་བྱ་བ་ཉིད་ཀྱི་ཆོས་གོས་གསུམ་
ཚང་བར་ཡོད་པ་ཉིད་ན་ཡང་ངོ་སྟེ་ཆུང་བ་ཁྲུ་གང་ཡན་ཆད་ཀྱང་ཆོག་པ་དང་འདྲའོ་ཞེས་
སྔ་མར་སྦྱར་ཏེ་ཆོས་གོས་གསུམ་ཚང་བར་ཡོད་བཞིན་དུ་ཆུང་བ་ཁྲུ་གང་ཡན་ཆད་ཀྱི་གོས་
རྙེད་ན་ཁ་སྐོང་བྱེད་ཀྱི་གོས་ལ་རེ་བ་ཡོད་ཀྱང་དེ་བྱིན་གྱིས་མ་བརླབས་པར་ཞག་བཅུ་
འདས་ན་འཆང་བའི་སྤང་བའོ། །འོན་ཀྱང་ཕྲེང་རྒྱུད་ལས། ཆོས་གོས་ཡང་དག་ཡོད་ན་
ཡང་། །གཞན་དག་སྒྲུབ་པར་འདོད་པ་ཡིས། །བྱིན་གྱིས་མ་བརླབས་མ་བརྟགས་པར། །
ཟླ་བ་ལས་ལྷག་གཞག་མི་བྱ། །ཞེས་གསུངས་པ་བརྟག་པར་བྱའོ། །དེ་ལྟར་ཟླ་འཇོག་གི་
སྐབས་འདིར་འཆང་བའི་སྤང་ལྟུང་སྟོན་པའི་མདོ་གཉིས་སྨྱོས་པ་ནི། དེ་གཉིས་ལས་
གཞན་དུ་ན་ཟླ་འཇོག་ཏུ་འགྱུར་ཞེས་ཟླ་འཇོག་ངོས་འཛིན་སླ་བར་བྱ་བའི་ཕྱིར་རོ། ། །
གཉིས་པ་སྐབས་ཀྱི་ལྟུང་བའི་རྣམ་གཞག་བསྟན་པ་ལ་བཞི་ལས། དང་པོ་གླེང་གཞི་ནི་
ཡུལ་མཉན་ཡོད་དུ་གང་ཟག་དགེ་སློང་རབ་ཏུ་མང་པོས་ཉོན་མོངས་པ་ཟང་ཟིང་ལ་གདུ་
བས་ཉེས་པ་གོས་ཀྱི་ཁ་གསོག་བྱིན་གྱིས་མ་བརླབས་པར་ཟླ་བ་གཅིག་འདས་པར་བཞག་
པ་ལས་ལྟུང་བ་འདི་བཅས་སོ། །གཉིས་པ་དགག་བྱ་ནི། འདོད་པ་ཆེ་ཞིང་ཆོག་མི་ཤེས་པ་
དང༌། ཁ་བསྐང་གི་གོས་ལ་རེ་བས་འབད་རྩོལ་ཆེ་བས་ཐོས་བསམ་སྒོམ་པའི་བྱ་བ་ཉམས་
པར་འགྱུར་བའོ། །གསུམ་པ་ངོ་བོ་ནི། སྲ་བརྐྱང་བཏིང་བ་དང་མི་ལྡན་ཞིང་བྱིན་གྱིས་
བརླབ་པར་བྱ་བའི་ཆོས་གོས་གསུམ་མ་ཚང་བའི་བཅས་ལྡན་དགེ་སློང་གིས་རང་དབང་
བའི་ཁ་གསོག་གི་གོས་རུང་བ་ཚད་ལྡན་བྱིན་གྱིས་མ་བརླབས་སམ་བརླབས་ཀྱང་ཤན་
རྗེས་སུ་ཞུགས་པ་དང་བཅས་པར་ཁ་སྐོང་བའི་གོས་ལ་རེ་བ་དང་བཅས་ཏེ་བཞག་ནས་
རང་ངམ་ཤན་སྟོབས་ཀྱིས་ཞག་སུམ་ཅུ་འདས་པ་ལས་གྱུར་པའི་ལྟུང་བ་དངོས་གཞིའོ། །
བཞི་པ་གཞུང་དོན་ནི། གཞན་དུ་ན་དེ་ནི་ཞག་སུམ་ཅུ་འདས་ནའོ། །ཁ་དོག་ལ་སོགས་པ་

ལས་རིགས་མི་མཐུན་པ་ནི་ཆོག་པ་ཉིད་མ་ཡིན་ནོ། །དཀར་པོ་ཉིད་ནི་ཁ་དོག་ཐམས་ཅད་
པ་ཉིད་དོ། །དེ་རྙེད་ན་ཞག་བཅུ་པ་དེའི་དང་པོ་ལ་བག་ལ་སློན་པ་ཉིད་དོ། །ཞེས་གསུངས་
ཏེ། གང་ལ་ཟླ་འཇོག་གི་སྤང་བར་འགྱུར་ཞེ་ན། ཁ་སྐོང་བའི་གོས་ལ་རེ་བ་མེད་པ་དང་
བྱིན་གྱིས་བརླབ་པར་བྱ་བ་ཡོད་པ་ལས་གཞན་དུ་ཁ་སྐོང་བའི་གོས་ལ་རེ་བ་ཡོད་ཅིང་
བྱིན་གྱིས་བརླབ་པར་བྱ་བའི་ཆོས་གོས་གསུམ་ཚང་བར་མེད་ན་ཆུང་བ་ཁྲུ་གང་ཡན་ཆད་
ཀྱི་གོས་དེ་ནི་བྱིན་གྱིས་མ་བརླབས་པར་ཞག་སུམ་ཅུ་འདས་ཏེ་སོ་གཅིག་པའི་སྐྱ་རེངས་
དང་པོ་ཤར་ན་ཟླ་འཇོག་གི་སྤང་ལྟུང་སྐྱེད་པའོ། །ཁ་གསོག་གི་གོས་སེར་པོ་གཞིར་
བཞག་སྟེ་ཁ་སྐོང་བའི་གོས་སྔོན་པོ་རྙེད་པར་རེ་བའམ་རྙེད་པ་ལྟ་བུ་ཁ་དོག་རིགས་མི་
མཐུན་པ་དང་། ལ་སོགས་པའི་སྒྲས་ནི་བལ་གོས་གཞིར་བཞག་སྟེ་ཁ་སྐོང་བའི་གོས་རས་
གོས་རྙེད་པར་རེ་བའམ་རྙེད་པ་ལྟ་བུ་རྒྱུ་རིགས་མི་མཐུན་པ་དང་གཞན་ཡང་སྲབ་སྟུག་ལ་
སོགས་པ་ལས་རིགས་མི་མཐུན་པ་ནི་ཁ་སྐོང་བའི་གོས་སུ་ཆོག་པ་ཉིད་མ་ཡིན་ནོ། །དེས་
ན་རིགས་མི་མཐུན་པ་ལ་རེ་བས་རེ་བའི་གོ་མི་ཆོད་དེ། ཊཱི་ཀ་ལས། རིགས་མི་མཐུན་པ་
འགྲུབ་པ་ཉིད་དུ་རེ་བ་གང་ཡིན་པས་ཞག་སུམ་ཅུར་གཞག་ཏུ་མི་རུང་། ཞེས་གསུངས་
པའི་ཕྱིར་རོ། །རིགས་མི་མཐུན་པ་རྙེད་པས་རྙེད་པའི་གོ་མི་ཆོད་དེ། རིགས་མི་མཐུན་པ་
དེ་རྙེད་ན་ཡང་ཁ་སྐོང་བའི་གོས་གཞན་ལ་རེ་ཞིང་གཞག་ཏུ་གནང་བར་ཊི་ཀ་ལས་བཤད་
པས་སོ། །གལ་ཏེ་རྗེས་སུ་རྙེད་པ་དེ་སྔར་རྙེད་དང་ཁ་དོག་སོགས་རིགས་མི་མཐུན་ཡང་ཕྱི་
མ་དེ་ཆོས་གོས་ཡོངས་རྫོགས་ཀྱི་ཚད་དང་ལྡན་པ་ཞིག་ན་སྔ་མ་དེ་ཁ་སྐོང་བའི་གོས་ལ་རེ་
ཞིང་འཇོག་ཏུ་མི་གནང་ངོ༌། །ཁ་དོག་གི་དམིགས་བསལ་ནི། དཀར་པོ་ཉིད་ནི་ཁ་དོག་
ཐམས་ཅད་དུ་བསྒྱུར་དུ་རུང་བས་ཁ་དོག་ཐམས་ཅད་པ་ཉིད་དོ། །དེས་ན་སྔར་སྔོན་པོ་ལ་
སོགས་པ་བཞག་སྟེ་ཕྱིས་དཀར་པོ་རྙེད་དམ། སྔར་དཀར་པོ་བཞག་སྟེ་ཕྱིས་སྔོན་པོ་ལ་
སོགས་པ་རྙེད་ན་ཁ་དོག་ལས་རིགས་མི་མཐུན་པ་མ་ཡིན་ནོ། །ཁ་གསོག་གི་གོས་ཟླ་བར་
བཞག་པའི་ཚེ་ཁ་སྐོང་གི་གོས་རྙེད་ཀྱང་ཟླ་བར་གཞག་ཏུ་རུང་ངམ་ཞེ་ན། འདི་ལ་མུ་བཞི་

སྟེ། ཟླ་འཇོག་གི་རིགས་ལས་འཆང་སྤང་དུ་རིགས་ཀྱང་ལྡོག་ལ་ཤན་ཡང་འབྱུང་བ་དང་། །
རིགས་ལྡོག་ལ་ཤན་མི་འབྱུང་བ་དང་། རིགས་ཀྱང་མི་ལྡོག་ཤན་ཡང་མི་འབྱུང་བ་དང་།
རིགས་མི་ལྡོག་ཤན་འབྱུང་བའོ། །དང་པོ་ནི་ཆོས་གོས་གསུམ་ཚང་བར་མེད་པའི་དགེ་
སློང་གིས་ཆོས་གོས་མི་ལངས་པའི་ཁ་གསོག་གི་གོས་རྙེད་ནས་ཁ་སྐོང་བའི་གོས་ལ་རེ་བ་
དང་བཅས་ཏེ་གོས་དེ་བྱིན་གྱིས་མ་བརླབས་པར་བཞག་པ་ལས་ཟླ་བ་གཅིག་གི་ནང་རོལ་
ཏུ་གཏན་ཐོབ་པ་ཡིན་ནམ་འོན་ཏེ་ཕྱིར་སྦྱིན་དགོས་པ་ཞིག་ཡིན་སྙམ་པའི་ཡིད་གཉིས་
ཡན་ཆོད་ཀྱིས་ཁ་སྐོང་བའི་གོས་དེ་རྙེད་ཅིང་ཁ་སྐོང་བའི་གོས་ལ་རེ་བ་མེད་པར་གྱུར་ན་
ཞག་བཅུ་ཚན་གསུམ་པོ་གང་ལ་རྙེད་པའི་ཞག་བཅུ་པ་དེའི་ཞག་གྲངས་དང་པོ་ལ་ཕྱི་མ་ཁ་
བསྐང་གི་གོས་ཏེ་བག་ལ་སློན་པ་ཉིད་དེ་ཞག་དང་པོ་ནས་བརྩིས་པའི་ཞག་གྲངས་ཀྱི་
བག་ལ་གོས་ཕྱི་མ་དེ་སྨོན་པའམ་ཞག་ཤན་འབྱུང་བ་ཉིད་དོ་ཞེས་སྤྱིར་བསྟན་ལ། དེ་ཡང་
བཅུ་ཚན་དང་པོ་དང་བར་བ་དང་ཐ་མ་ལ་ལྟོས་ནས་བྱེ་བྲག་ཏུ་དབྱེ་ན་གསུམ་སྟེ། ཚེས་
གཅིག་ལ་ཁ་གསོག་གི་གོས་རྙེད་ཅིང་ཚེས་ལྔ་ལ་ཁ་སྐོང་གི་གོས་དེ་རྙེད་ན་ཞག་བཅུ་པ་
དེའི་དང་པོ་ཚེས་གཅིག་ནས་བརྩིས་པའི་ཞག་གྲངས་ཀྱི་བག་ཞད་ལ་གོས་ཕྱི་མ་དེ་སློན་པ་
སྟེ་ཞག་ཤན་འབྱུང་བ་ཉིད་དོ། །དེས་ན་ཞག་བཅུ་གཅིག་པའི་སྐྱ་རེངས་ཤར་ན་སྔ་མས་
རང་སྟོབས་དང་ཕྱི་མས་ཤན་སྟོབས་ཀྱིས་ཞག་བཅུ་འཆང་བའི་སྤང་ལྟུང་སྐྱེད་པའོ། །ཡང་
ཚེས་གཅིག་ལ་ཁ་གསོག་གི་གོས་རྙེད་ཅིང་ཁ་སྐོང་བའི་གོས་དེ་ཚེས་བཅོ་ལྔ་ལ་རྙེད་ན་
ཞག་བཅུ་པ་བར་མ་དེའི་དང་པོ་ཚེས་བཅུ་གཅིག་ནས་བརྩིས་པའི་ཞག་གྲངས་ཀྱི་བག་
ཞད་ལ་གོས་ཕྱི་མ་དེ་སློན་པ་ཉིད་དེ་ཞག་ཤན་འབྱུང་བ་ཉིད་དོ། །དེས་ན་ཞག་ཉི་ཤུ་
གཅིག་པའི་སྐྱ་རེངས་ཤར་ན་སྔ་མས་རང་སྟོབས་དང། ཕྱི་མས་ཤན་སྟོབས་ཀྱིས་ཞག་
བཅུ་འཆང་སྤང་སྐྱེད་དོ། །ཡང་ཚེས་གཅིག་ལ་ཁ་གསོག་གི་གོས་རྙེད་ནས་ཚེས་ཉི་ཤུ་ལྔ་
ལ་ཁ་སྐོང་བའི་གོས་དེ་རྙེད་ན་ཞག་བཅུ་པ་གསུམ་པ་དེའི་དང་པོ་ཚེས་ཉི་ཤུ་གཅིག་ནས་
བརྩིས་པའི་ཞག་གྲངས་ཀྱི་བག་ཞད་ལ་གོས་ཕྱི་མ་དེ་སློན་པ་ཉིད་དེ་ཞག་ཤན་འབྱུང་བ་

ཉིད་དོ། །དེས་ན་ཞག་སོ་གཅིག་པའི་སྐྱ་རེངས་ཤར་ན་སྔ་མས་རང་སྟོབས་དང༌། ཕྱི་མས་
ཤན་སྟོབས་ཀྱིས་ཞག་བཅུ་འཆང་སྤང་སྐྱེད་པའོ། །དེས་ན་གང་ལ་རྙེད་པའི་ཞག་བཅུ་པོ་
དེ་ཉིད་ཀྱི་ནང་དུ་སྔ་མ་ཤོས་ཆོས་གོས་གྱི་རྒྱུར་རམ་ཡང་ན་མཁོ་བའི་ཡོ་བྱད་དུ་བྱིན་གྱིས་
བརླབ་པར་བྱ་ཞིང་། ཕྱི་མ་ཤོས་གཞན་ལ་བཏང་བ་ལ་སོགས་པ་བྱེད་ན་ལྟུང་བ་མི་འབྱུང་
ངོ༌། །དེ་ནི་རིགས་ཀྱང་ལྡོག་ལ་ཤན་ཡང་འབྱུང་བ་སྟེ། གོས་སྔ་མ་དེ་ཟླ་འཇོག་གི་སྤང་བ་
སྐྱེད་པའི་གོས་རིགས་ཡིན་པ་ལས་ལོག་ནས་ཞག་བཅུ་འཆང་སྤང་སྐྱེད་པའི་གོས་རིགས་
སུ་གྱུར་ཅིང་ཕྱི་མ་ལ་ཤན་འབྱུང་བའི་ཕྱིར་རོ། །གཉིས་པ་ནི། ཚེས་གཅིག་གི་སྔ་དྲོའི་དུས་
སུ་ཁྲུ་གང་གི་ཚད་དུ་ལོངས་པའི་གོས་གཅིག་རྙེད། ཕྱི་དྲོའི་དུས་སུ་ཆོས་གོས་ཡོངས་
རྫོགས་རྙེད་ནས་བཅུ་གཅིག་པའི་སྐྱ་རེངས་ཤར་ཚེ་སྔ་དྲོའི་གོས་ཁྲུ་གང་གི་ཚད་དུ་ལོངས་
པ་དེ་རིགས་ལོག་པ་དང་ཤན་མི་འབྱུང་བའི་གོས་ཡིན་ཏེ། སྔར་ཟླ་འཇོག་གི་སྤང་བ་སྐྱེད་
པའི་གོས་རིགས་ལས་ལོག་ནས་ཞག་བཅུ་འཆང་སྤང་གི་ལྟུང་བ་བསྐྱེད་པའི་གོས་རིགས་
སུ་སོང་བ་དང༌། ཤན་མི་འབྱུང་བར་གོས་སྔ་ཕྱི་གཉིས་ཀས་རང་སྟོབས་ཀྱིས་ཞག་བཅུ་
འཆང་སྤང་གི་ལྟུང་བ་སྐྱེད་པར་མཚུངས་པའི་ཕྱིར་རོ། །དེ་བཞིན་དུ་ཚེས་གཅིག་ལ་ཁ་
གསོག་གི་གོས་རྙེད། ཚེས་བཅུ་གཅིག་དང་ཉེར་གཅིག་གང་རུང་ལ་ཁ་སྐོང་གི་གོས་
ཡོངས་རྫོགས་རྙེད་ན་རིགས་ལོག་ཀྱང་ཕྱི་མ་དེ་ལ་ཤན་མི་འབྱུང་ངོ༌། །གསུམ་པ་ནི། ཚེས་
གཅིག་གི་སྔ་དྲོའི་དུས་སུ་ཁྲུ་གང་གི་ཚད་དུ་ལོངས་པའི་གོས་གཅིག་རྙེད། ཕྱི་དྲོའི་དུས་སུ་
ཡང་ཁྲུ་གང་གི་ཚད་དུ་ལོངས་པའི་གོས་གཅིག་རྙེད་ནས་སོ་གཅིག་པའི་སྐྱ་རེངས་ཤར་ཚེ་
གོས་སྔ་མ་དེ་རིགས་མ་ལོག་ལ་ཤན་ཡང་མི་འབྱུང་བའི་གོས་ཡིན་ཏེ། སྔར་གྱི་ཟླ་འཇོག་
གི་གོས་རིགས་དེར་གནས་བཞིན་ཡིན་པ་དང་ཤན་མི་འབྱུང་བར་གཉིས་ཀས་རང་སྟོབས་
ཀྱིས་ཟླ་འཇོག་གི་སྤང་བ་སྐྱེད་པའི་ཕྱིར་རོ། །བཞི་པ་ནི། ཚེས་གཅིག་ལ་ཁྲུ་གང་གི་ཚད་
དུ་ལོངས་པའི་གོས་ཤིག་རྙེད། ཚེས་གཉིས་ནས་སུམ་ཅུའི་བར་གང་རུང་ལ་ཁྲུ་གང་གི་
ཚད་ཙམ་དུ་ལོངས་པའི་གོས་གཉིས་པ་རྙེད་པ་ན་སོ་གཅིག་པའི་སྐྱ་རེངས་ཤར་ཚེ་སྔ་མ་དེ་

རིགས་མ་ལོག་ཤན་འབྱུང་བའི་གོས་ཡིན་ཏེ། སྔར་ཟླ་འཇོག་གི་གོས་རིགས་དེ་ཉིད་ལ་
གནས་བཞིན་ཡིན་པ་དང༌། གོས་སྔ་མས་རང་སྟོབས་ཀྱིས་ལྟུང་བ་དང་། གོས་ཕྱི་མ་ལ་
ཤན་འབྱུང་ནས་ཤན་སྟོབས་ཀྱིས་ཟླ་འཇོག་གི་སྤང་བ་སྐྱེད་པའི་ཕྱིར་རོ། །དེ་ལྟར་མུ་
བཞིའི་དང་པོ་གཉིས་ནི་ཞག་བཅུ་པར་གཏོགས་སོ། །གཉིས་པ་གཉིས་ནི་ཟླ་འཇོག་ཏུ་
གཏོགས་སོ། །དེ་བཞིན་དུ་ཞག་བཅུ་འཆང་སྤང་གི་གོས་གཞིར་བཞག་ནས་དེ་ཟླ་འཇོག་
ཏུ་རིགས་ལོག་མ་ལོག་དང་ཤན་འབྱུང་མི་འབྱུང་ལ་མུ་བཞི་བརྩིས་ཀྱང་ཆོག་གོ །དེ་ལ་
ཞག་བཅུ་འཆང་སྤང་གི་གོས་ཤིག་ཟླ་འཇོག་གི་སྤང་བ་སྐྱེད་པའི་གོས་རིགས་སུ་གྱུར་པ་
ཡོད་དེ། སྔར་ཁ་སྐོང་ལ་རེ་བ་མེད་པའི་གོས་ཤིག་སླར་ཁ་སྐོང་ལ་རེ་བ་དང་བཅས་པའི་
གོས་སུ་གྱུར་པ་ཡོད་པའི་ཕྱིར་རོ། །གསུམ་པ་བསླབ་བྱ་ལ་གསུམ་ལས། དང་པོ་རིམ་
པའི་ཚད་ཞར་བྱུང་དང་བཅས་པ་ནི། སར་བ་ལས་སྣམ་སྦྱར་གྱི་མཐའ་ནི་ཉིས་རིམ་མོ། །
གདིང་བ་ཡང་ངོ་། །བླ་གོས་དང་མཐང་གོས་གཉིས་ཀྱི་ཆིག་རྐྱང་ངོ་། །དུས་ཚིགས་སུ་སྤྱད་
པ་ལས་ནི་ཉིས་འགྱུར་དུའོ། །ཕྱགས་དར་ཁྲོད་ལས་བྱས་པ་དག་ལ་ནི་ངེས་པ་མེད་དོ། །
རྙིང་པ་ཉིད་དང་དེངས་པ་ཉིད་ལ་ནི་ཅི་དགོས་པ་ལྷག་པར་སྦྱར་རོ། །ལྷག་པར་སྦྱར་བ་
ཉིད་དུ་མི་བྱའོ། །སྤང་བར་འགྱུར་བ་ཉིད་ཀྱང་ཡིན་ནོ། །རིགས་པ་ཅན་བྱི་དོར་བྱས་ནས་
འདི་ཉིད་དུ་སྦྱར་བར་བྱའོ་སྙམ་པའི་སེམས་མ་བསྐྱེད་པར་དབོག་པར་མི་བྱའོ། །གང་
ཡང་རུང་བས་ཕོག་པ་མ་སྦྱར་བའི་སྔ་རོལ་ཏུ་སྤང་བར་འགྱུར་བ་ཉིད་དོ། །ཞེས་གསུངས་
ཏེ། འདི་མན་ཆད་ནི་གོས་ཇི་ལྟ་བུ་དང་། ཚད་ཅི་ཙམ་ལ་བྱིན་རླབས་ཆགས་པ་དང་། དེ་
ལས་བཟློག་པ་ལ་སྤང་བར་འགྱུར་བ་བརྗོད་པར་བྱ་སྟེ། གསར་བ་ལ། བྱས་པས་གསར་
བ་དང༌། རྙེད་པས་གསར་བ་གཉིས་ཡོད་པ་ལས་ཐ་ག་པས་གསར་དུ་བཏགས་པ་ཟླ་བ་
བཞིར་ལོངས་མ་སྤྱད་པ་བྱས་པས་སར་བའམ་གསར་བ་ལས་སྣམ་སྦྱར་བྱེད་ན་སྣམ་སྦྱར་
གྱི་རིམ་པའི་ཚད་ཀྱི་ཡ་མཐའ་ནི་ཉིས་རིམ་མོ། །གསར་བ་ལས་གདིང་བ་བྱེད་ན་ཡང་ངོ་
སྟེ་རིམ་པའི་ཡ་མཐའ་ནི་ཉིས་རིམ་མོ་ཞེས་པའོ། །དེ་ཡང་སྣམ་སྦྱར་གོས་ཀྱི་གཙོ་བོ་ཡིན་

པའི་ཕྱིར་དང་། གདིང་བ་ལས་ཆེ་བའི་ཕྱིར་རོ། །གསར་བ་ལས་བླ་གོས་དང་མཐང་གོས་
གཉིས་ཀྱི་རིམ་པའི་ཚད་ཀྱི་ཡ་མཐའ་ནི་ཆིག་རྐྱང་ངོ༌། །ཟླ་བ་བཞི་ཙམ་གྱི་དུས་ཚིགས་སུ་
ལོངས་སྤྱོད་པ་ལས་སྣམ་སྦྱར་སོགས་བྱེད་ན་ནི་རིམ་པ་སྔར་ལས་ཉིས་འགྱུར་ཏེ་སྣམཾ་
སྦྱར་དང་གདིང་བ་བཞི་རིམ་བླ་གོས་དང་མཐང་གོས་ཉིས་རིམ་དུ་བྱའོ། །འདི་དང་མི་
མཐུན་པར་ཕྲེང་རྒྱུད་འགྲེལ་པ་ཚིག་དོན་རབ་གསལ་ལས། གདིང་བ་ལ་ཡང་ཉིས་རིམ་
དུ་གསུངས་སོ་ཞེས་བཤད་ཀྱང་མི་འཐད་དེ། རྣམ་འབྱེད་ལས། གདིང་བ་ཡང་བཞི་རིམ་
དུ་བྱ་ཞེས་གསུངས་པ་དང་འགལ་བའི་ཕྱིར་རོ། །བོར་བའི་ཕྱགས་དར་ཁྲོད་ལས་བྱས་
པའི་སྣམ་སྦྱར་ལ་སོགས་པ་དག་ལ་ནི་རིམ་པའི་ཚད་ངེས་པ་མེད་དོ། །ཅི་ཙམ་འདོད་
པར་བྱའོ་ཞེས་ལུང་ལས་སོ། །ཆོས་གོས་རང་ཟད་ནས་རྙིང་པ་ཉིད་དང་སྒོ་སྐྱེས་ཀྱིས་
བཤུད་པ་ལ་སོགས་པས་དེངས་པ་ཉིད་ལ་ནི་སྔར་བསྟན་པའི་རིམ་པ་ཅི་ཙམ་དགོས་པ་
ལས་ལྷག་པར་ལྷན་པ་དག་སྦྱར་རོ། །ཕྱག་དར་ཁྲོད་ལས་མ་བྱས་པ་དང་རྙིང་པ་དང་
དེངས་པ་མིན་པའི་སྣམ་སྦྱར་ལ་སོགས་པ་ལ་ནི་ཇི་སྐད་བཤད་པ་ལས་རིམ་པ་ལྷག་པར་
སྦྱར་བ་ཉིད་དུ་མི་བྱའོ། །སྦྱར་ན་ནི་བསླབ་བྱའི་ཉེས་བྱས་འབྱུང་སྟེ། རྣམ་འབྱེད་ལས།
གློན་པར་བྱེད་པ་ན་དེ་བློན་པ་ན་ཉེས་བྱས་སུ་འགྱུར་ལ། ཞེས་གསུངས་པའི་ཕྱིར་རོ། །
ཉེས་བྱས་དེར་མ་ཟད་ཀྱི་རིམ་པ་ལྷག་པར་སྦྱར་ན་དེ་ལ་བྱིན་རླབས་མི་ཆགས་པས་ཞག་
བཅུ་འདས་ན་འཆང་བའི་སྤང་བར་འགྱུར་བ་ཉིད་ཀྱང་ཡིན་ནོ། །ཐམས་ཅད་སྤང་བར་
འགྱུར་བ་མིན་ཏེ། ཊཱི་ཀ་ལས། རིམ་པ་ལྷག་པར་སྦྱར་བ་གང་ཡིན་པ་དེ་སྤང་བར་འགྱུར་
གྱི། རིམ་པ་ཇི་སྐད་བསྟན་པ་དག་ནི་སྤང་བར་མི་འགྱུར་རོ། །ཞེས་སོ། །བྱིན་གྱིས་བརླབ་
ཏུ་རུང་བའི་གོས་ཡིན་པས་རིམ་པ་རིགས་པ་ཅན་ཞེས་བྱ་སྟེ་རིམ་པ་རིགས་པ་ཅན་གྱི་
རིམ་པ་བྱི་དོར་བྱ་བའི་ཆེད་དུ་དབོག་པར་འདོད་ན་བྱི་དོར་བྱས་ནས་ཕྱིས་ཞག་བཅུའི་ནང་
རོལ་ཏུ་ཆོས་གོས་འདི་ཉིད་དུ་སྦྱར་བར་བྱའོ་སྙམ་པའི་སེམས་མ་བསྐྱེད་པར་དབོག་པར་
མི་བྱའོ། །དབོག་པར་བྱེད་ན་འགལ་ཚབས་ཅན་དུ་འགྱུར་རོ་ཞེས་ཊཱི་ཀ་ལས་སོ། །རྣམ་

འབྱེད་ལས། གཞན་དུ་གླན་ནོ་སྙམ་པས་རིམ་པ་དབོག་པར་བྱེད་ན་དེ་དབོག་པ་ན་ཉེས་
བྱས་སུ་འགྱུར་ལ་ཞེས་གསུངས་སོ། །དེ་དག་ནི་འཆང་ལྟུང་གི་རྒྱུར་འགྲོ་བ་དགག་པའོ། །
བཤད་མ་ཐག་པ་དེ་ལྟ་བུའི་སེམས་ཀྱིས་སམ་སེམས་ཀྱི་རྣམ་པ་གཞན་གང་ཡང་རུང་བས་
ཆོས་གོས་ཀྱི་རིམ་པ་ལོགས་སུ་ཕོག་པ་སླར་མ་སྦྱར་བའི་སྔ་རོལ་ཏུ་ཞག་བཅུ་འདས་ན་
འཆང་བའི་སྤང་བར་འགྱུར་བ་ཉིད་དོ། །སྦྱར་ན་ནི་གཅིག་པ་ཉིད་དུ་གྱུར་པ་ཡིན་པས་
ཉེས་པ་མི་འབྱུང་ངོ༌། །ཡང་ན་ཕྲལ་བ་དེ་ཉིད་ལོགས་སུ་བྱིན་རླབས་བྱས་ན་སྤང་བར་མི་
འགྱུར་བར་འགྲེལ་ཆུང་ལས་གསུངས་སོ། །གཉིས་པ་སྣམ་ཕྲན་དང་གླེགས་བུའི་ཚད་
བསྟན་པ་ནི། སྣམ་སྦྱར་གྱི་སྣམ་ཕྲན་དག་ནི་དགུ་ཡན་ཆད་ཉི་ཤུ་རྩ་ལྔ་མན་ཆད་དེ་ཟུང་མ་
གཏོགས་སོ། །དེ་ཡན་ཆད་ནི་ཚེམ་བུའོ། །དང་པོ་གསུམ་ལ་ནི་དེ་དག་གི་གླེགས་བུ་
ཕྱེད་དང་གསུམ་པ་ཉིད་དོ། །གཉིས་པ་ལ་ནི་གླེགས་བུ་ཕྱེད་དང་བཞི་པ་ཉིད་དོ། །གསུམ་
པ་ལ་ནི་གླེགས་བུ་ཕྱེད་དང་ལྔ་པ་ཉིད་དོ། །ཞེས་གསུངས་ཏེ། སྣམ་སྦྱར་གྱི་གླེགས་བུ་
མཐུད་པའི་སྣམ་ཕྲན་དག་གི་གྲངས་ནི་དགུ་ཡན་ཆད་ནས་ཉི་ཤུ་རྩ་ལྔ་མན་ཆད་དེ་བཅུ་
དང་བཅུ་གཉིས་བཅུ་བཞི་ལ་སོགས་པའི་ཟུང་མ་གཏོགས་པ་རྣམཾས་སོ། །ཟུང་སྣམ་བྱེད་
ན་གཡས་གཡོན་དུ་གྲངས་མི་མཉམ་པར་འགྱུར་བའི་ཕྱིར་རོ། །སྣམ་ཕྲན་ཉི་ཤུ་རྩ་ལྔ་དེ་
ཡན་ཆད་ནི་ཚེམ་བུ་སྟེ་ལྷན་པ་སྦྱར་བ་ཙམ་ཡིན་པས་དེ་ལས་ལྷག་པ་མི་བྱའོ། །བྱས་ན་
བྱིན་རླབས་མི་ཆགས་པར་གསུངས་སོ། །གླེགས་བུ་ཇི་ལྟར་བྱ་ཞེ་ན། སྣམ་ཕྲན་དགུ་པ་
དང་བཅུ་གཅིག་པ་དང་བཅུ་གསུམ་པ་སྟེ་དང་པོ་གསུམ་ལ་ནི་དང་པོ་གསུམ་པོ་དེ་དག་གི་
སྣམ་ཕྲན་རེ་རེ་ཡང་གླེགས་བུ་ཕྱེད་དང་གསུམ་པ་ཉིད་དོ། །སྣམ་ཕྲན་བཅོ་ལྔ་པ་དང་བཅུ་
བདུན་པ་དང་བཅུ་དགུ་པ་སྟེ་གཉིས་པ་གསུམ་ལ་ནི་སྣམ་ཕྲན་རེ་རེ་ཡང་གླེགས་བུ་ཕྱེད་
དང་བཞི་པ་ཉིད་དོ། །སྣམ་ཕྲན་ཉི་ཤུ་རྩ་གཅིག་པ་དང་རྩ་གསུམ་པ་དང་རྩ་ལྔ་པ་སྟེ་
གསུམ་པ་གསུམ་ལ་ནི་སྣམ་ཕྲན་རེ་རེ་ཡང་གླེགས་བུ་ཕྱེད་དང་ལྔ་པ་ཉིད་དོ། །བླ་གོས་ཆེ་
འབྲིང་ཆུང་གསུམ་འདྲ་བར་སྣམ་ཕྲན་བདུན་པ་དང༌། སྣམ་ཕྲན་རེ་རེའང་གླེགས་བུ་ཕྱེད་

དང་གསུམ་པར་བྱ་བ་དང་། མཐང་གོས་ཆེ་འབྲིང་ཆུང་གསུམ་འདྲ་བར་སྣམ་ཕྲན་ལྔ་པ་
དང༌། སྣམ་ཕྲན་རེ་རེའང་གླེགས་བུ་ཕྱེད་དང་གཉིས་པར་བྱ་བ་ཡིན་ཏེ། རང་གི་རྣམ་
བཤད་ལས། བླ་གོས་ནི་སྣམ་ཕྲན་བདུན་དང་གླེགས་བུ་ཕྱེད་དང་གསུམ་པའོ། །མཐང་
གོས་ནི་སྣམ་ཕྲན་ལྔ་པ་དང་གླེགས་བུ་ཕྱེད་དང་གཉིས་པའོ། །དེ་གཉིས་ནི་ཆོས་གོས་བྱིན་
གྱིས་བརླབ་པའི་སྔགས་ལས་ཤེས་པར་བྱའོ། །ཞེས་གསུངས་པ་ལྟར་རོ། །མཐང་གོས་
འཁོར་གསུམ་ཁེབས་པ་ལ་སྣམ་ཕྲན་དང་གླེགས་བུ་མི་བྱེད་དམ་སྙམ་མོ། །གསུམ་པ་རྒྱ་
ཁྱོན་གྱི་ཚད་འཇལ་བྱེད་ཁྲུའི་དོན་དང་བཅས་པ་བཤད་པ་ནི། བྱིན་གྱིས་བརླབ་ཏུ་རུང་བ་
ཆེན་པོ་དག་ནི་རང་གི་ཁྲུ་གསུམ་དང་ལྔ་དག་གོ །ཆུང་དུ་དག་ནི་གཉིས་ཀ་ལས་ཁྲུ་ཕྱེད་
ཕྱེད་དབྲིའོ། །འབྲིང་རྣམས་ཀྱི་ཚད་ནི་བར་མའོ། །མཐང་གོས་ནི་དོ་དང་ལྔ་ཡང་ཡིན་ལ་
དོ་དང་བཞི་ཡང་ཡིན་ནོ། །འཁོར་གསུམ་ཁེབས་པ་ཉིད་ཡན་ཆད་ཀྱང་ངོ་། །ཁྲུའི་དོན་ནི་
ལུས་ཀྱི་ཆ་བདུན་ལས་གཉིས་སོ། །མི་གཡོགས་ན་རལ་ཁ་དཔུང་ཆད་བྱའོ། །ཞེས་
གསུངས་ཏེ། ཆོས་གོས་གསུམ་པོ་དེ་དག་གི་ཚད་གང་ཞེ་ན། སྣམ་ཕྲན་གླེགས་བུ་དང་
བཅས་པའི་སྣམ་སྦྱར་དང་བླ་གོས་དང་མཐང་གོས་གསུམ་བྱིན་གྱིས་བརླབ་ཏུ་རུང་བ་
ཆེན་པོ་དག་ནི་ཚད་གཅིག་སྟེ་ཞེང་དུ་རང་གི་ཁྲུ་གསུམ་དང་སྲིད་དུ་ཁྲུ་ལྔ་དག་གོ །མཐང་
གོས་ལ་ཞེང་དུ་ཁྲུ་གསུམ་བྱས་པ་དེ་གྱོན་ན་ཧ་ཅང་འཇོལ་བའི་ཉེས་པ་འབྱུང་བས་ན།
འདི་ནི་བྱིན་གྱིས་བརླབ་ཏུ་རུང་བའི་མཐང་གོས་ཀྱི་ཚད་དེ། མཐང་གོས་ཀྱི་ཚད་ལ་བྱིན་
གྱིས་བརླབ་ཏུ་རུང་བའི་མཐང་གོས་ཀྱི་ཚད་དང༌། གྱོན་དུ་རུང་བའི་མཐང་གོས་ཀྱི་ཚད་
གཉིས་ཡོད་དོ། །རྒྱ་ཁྱོན་ལ་ཁྲུ་ཕྱེད་ལས་ལྷག་ན་ནི་ལྷག་པའི་ཆ་ཙམ་དུ་མ་ཟད་གོས་དེ་ལ་
དངོས་ཀྱི་བྱིན་རླབས་གཏན་མི་ཆགས་ཏེ། བྱིན་གྱིས་བརླབ་ཏུ་རུང་བ་ཆེ་ཚད་ཅེས་པས།
དེ་ལས་འདས་ན་བྱིན་གྱིས་བརླབ་ཏུ་མི་རུང་བར་བསྟན་པའི་ཕྱིར་རོ། །གོས་དེ་ཞག་
བཅུར་འདས་ན་འཆང་བའི་ལྟུང་བ་ཡང་འབྱུང་ངོ༌། །ཆུང་ཚད་པས་ཁྲུ་ཕྱེད་ལས་ཆུང་ན་
ཡང་དེ་བཞིན་ནོ། །ཆོས་གོས་གསུམ་པོ་ཚད་ལས་ཆེ་ཆུང་དུ་གྱུར་པ་དང་རྒྱུ་དང་ཁ་དོག་

གིས་མི་རུང་བ་རྣམས་ལ་དངོས་དང་རྒྱུའི་བྱིན་རླབས་མི་ཆགས་ཀྱང་རྐྱེན་དབང་གི་བྱིན་
རླབས་ཆགས་ཏེ། གོས་ཀྱི་གཞིའི་སྐབས་ཀྱི་མདོ་རྩ་བ་ལས། གཞན་མེད་ན་ཁ་མ་བསྒྱུར་
བ་ལ་ཡང་བྱིན་གྱིས་བརླབས་པ་ཆགས་སོ། །ཞེས་ཁ་དོག་གིས་མི་རུང་བ་ལ་རྐྱེན་
དབང་གིས་བྱིན་རླབས་ཆགས་པར་གསུངས་པ་གང་ཞིག རྒྱུ་དང་ཚད་ཀྱིས་མི་རུང་བ་
ལ་ཡང་དེའི་གནད་ཀྱིས་གྲུབ་པའི་ཕྱིར་རོ། །རྒྱུ་དང་ཁ་དོག་གིས་རུང་བའི་གོས་ཁྱུ་གང་
ཡན་ཆད་ནས་འཁོར་གསུམ་ཅུང་མི་ཁེབས་པ་ལ་དངོས་ཀྱི་བྱིན་རླབས་མི་ཆགས་ཀྱང་
རྒྱུའི་བྱིན་རླབས་ཆགས་སོ། །ཆོས་གོས་གསུམ་ཆུང་དུ་དག་གི་ཚད་ནི་ཞེང་དང་ཆུ་གཉིས་
ཀ་རབ་ཚད་ལས་ཁྲུ་ཕྱེད་ཕྱེད་དབྲི་བ་སྟེ་ཞེང་དུ་ཁྲུ་ཕྱེད་དང་གསུམ་དང་སྲིད་དུ་ཁྲུ་ཕྱེད་
དང་ལྔའོ། །དབྲི་ནི་ཕྲི་ཞེས་པའི་མ་འོངས་པའི་ཚིག་གོ །ཆོས་གོས་གསུམ་འབྲིང་རྣམས་
ཀྱི་ཚད་ནི་ཆེན་པོ་དང་ཆུང་ངུ་དེ་དག་གི་བར་མ་གང་ཡང་རུང་བའོ། །རྣམ་འབྱེད་ལས་
ཀྱང་དེ་ཁོ་ན་ལྟར་གསུངས་སོ། །དེ་ལྟ་ན་སྣམ་སྦྱར་ཆེ་ཚད་ལ་རྣམ་ཕྲན་ཉེར་གཅིག་པ་
སོགས་དང་། འབྲིང་ཚད་ལ་བཅོ་ལྔ་པ་སོགས་དང་། ཆུང་ཚད་ལ་དགུ་པ་སོགས་བྱས་ན་
རུང་བར་སྣང་ངོ༌། །འོན་ཀྱང་ཕྲེང་རྒྱུད་ལས། གཉིས་ལྔ་ཞེས་གསུངས་པ་དང་། དེའི་ཐད་
ཀྱི་རོང་ཊཱིཀ་ལས། བླ་གོས་འབྲིང་ཚད་དང་ཐ་ཚད་གཉིས་ལ་སྲིད་དམ་དཀྱུས་སུ་ལྔར་
མཚུངས་ལ། ཞེང་དུ་ནི་སྣམ་སྦྱར་གྱི་འབྲིང་ཚད་དང་ཐ་ཚད་གཉིས་དང་སྦྱར་རོ་ཞེས་བླ་
གོས་འབྲིང་ཐ་གཉིས་ཀྱི་སྲིད་ཚད་ཁྲུ་ལྔར་གསུངས་པ་རྣམ་འབྱེད་དང་མི་མཐུན་པས་
བརྟག་པར་བྱའོ། །མཐང་གོས་ཀྱི་ཚད་ཀྱི་རྣམ་པ་གཞན་བསྟན་པའི་ཕྱིར། མཐང་གོས་ཀྱི་
ཚད་ནི་ཞེང་དུ་ཁྲུ་དོ་དང་ཆུར་ཁྲུ་ལྔ་ཡང་ཡིན་ལ་ཞེང་དུ་ཁྲུ་དོ་དང་ཆུར་ཁྲུ་བཞི་ཡང་ཡིན་
ནོ། །རྒྱབ་ནས་ཚུར་གཡོགས་པས་པུས་མོའི་འཁོར་ལོ་གཉིས་དང་ལྟེ་བའི་འཁོར་ལོ་སྟེ་
འཁོར་གསུམ་ཁེབས་པ་ཉིད་ཡན་ཆད་ཀྱང་རུང་ངོ༌། །འཁོར་སུམ་ཁེབས་པ་ཞེས་པའི་
མདོ་འདིས་ཆོས་གོས་གསུམ་པོའི་ཚད་བསྟན་པར་བཤད་པ་ཡོད་ཀྱང༌། ཊཱི་ཀ་ལས།
འཁོར་གསུམ་ཁེབས་པ་ཉིད་ཡན་ཆད་ཀྱང་ངོ་ཞེས་བྱ་བ་ཡང་མཐང་གོས་ཀྱི་ཚད་ཀྱི་རྣམ་

པ་གཞན་ཏེ་ཞེས་གསུངས་སོ། །འོན་ཀྱང་སྤྱིར་འཁོར་གསུམ་ཁེབས་པའི་ཚད་དུ་ལོངས་
པ་ལ་བླ་གོས་དང་སྣམ་སྦྱར་གྱི་བྱིན་རླབས་ཀྱང་ཆགས་སོ། །སྤྱིར་ཁྲུས་འཇལ་བ་རྣམས་
ལ་ཁྲུ་རྣམ་པ་གསུམ་འདུལ་བའི་གཞུང་རྣམས་ལས་འབྱུང་སྟེ། རྡུལ་ཁྲུ་དང་། ལག་ཁྲུ་དང་།
ལུས་ཁྲུའོ། །དང་པོ་ནི་བལ་འཁུར་བའི་སྐབས་སུ་འཆད་དོ། །གཉིས་པ་ནི་ཊཱི་ཀ་ལས། གྲུ་
མོ་ནས་གུང་མོའི་རྩེ་མོའི་བར་ཞེས་སོ། །གསུམ་པ་ལུས་ཁྲུ་ནི་སྐབས་འདིར་བསྟན་པ་སྟེ།
འདིར་ཁྲུའི་དོན་ནི་རང་གི་ལུས་ཀྱི་ཆ་མཉམ་པ་བདུན་དུ་ཕྱེ་བ་ལས་ཆ་གཉིས་སོ། །དེ་
བས་ན་ཚད་ཀྱི་རྣམ་པ་དེ་ཉིད་ཀྱིས་ཁྲུར་བྱས་པའི་ཁྲུ་ཚད་ཀྱིས་ཆོས་གོས་རྣམས་ཀྱི་ཚད་
འཇལ་བར་བྱའོ། །ཊི་ཀ་ལས། ཚད་ཀྱི་རྣམ་པ་དེ་ཡང་ཡུལ་ཐམས་ཅད་ལ་ནི་མི་དགོས་ཏེ།
འདི་ལྟར་གང་ཟག་གི་ལུས་ལ་ལྟོས་ནས་ལག་པའི་ཚད་ཐུང་བའམ། ལག་པའི་ཚད་རིང་
བ་དེའི་ཆེད་དུ་འདི་གསུངས་པ་ཡིན་གྱི། གང་ཟག་གང་ལུས་ཀྱི་རྐྱེན་དང་ལག་པའི་ཚད་
འཚམས་པ་དག་ལ་ནི་རང་རང་གི་ཁྲུ་ཉིད་འདིར་ཡང་ཚད་ཡིན་ནོ། །ཞེས་སོ། །དེ་ལ་མཚོ་
ཊིཀ་ཏུ། རྡུལ་ཁྲུ་ལུས་ཁྲུ་ལག་ཁྲུ་སྟེ། །ཁྲུ་གསུམ་རྣམ་དབྱེ་ཤེས་པར་བྱ། །རྡུལ་ཁྲུས་
གཞལ་བར་བྱ་བ་ནི། །ཁང་པའི་ཚད་དང་ཁྲི་རྐང་ཚད། །གདིང་བ་གཡན་དགབ་རས་ཆེན་
ནོ། །དེ་དག་ལས་གཞན་ཆོས་གོས་རྣམས། །ལུས་ཁྲུའམ་ལག་ཁྲུས་གཞལ་བ་སྟེ། །ལུས་
རིང་ཧ་ཅང་ལག་ཐུང་དང་། །དེ་ལས་ལྡོག་པའི་ཆོས་གོས་རྣམས། །རང་གི་ལུས་ཁྲུ་ཁོ་ནས་
གཞལ། །ལུས་ཚད་ལག་ཚད་འཚམས་པ་ཡིས། །ལག་ཁྲུས་ཀྱང་ནི་གཞལ་དུ་རུང་། །
ཞེས་གསུངས་པ་ལྟར་ཤེས་པར་བྱའོ། །ལུས་ཆེ་བས་མཐང་གོས་ཀྱི་ཚད་དེ་ཙམ་གྱིས་
ལུས་མི་གཡོགས་སམ་མི་ཁེབས་ན་ལུས་དང་འཚམས་པའི་རོལ་ཁ་དཔུང་ཆད་བྱས་ཏེ་
ཁེབས་པར་གཡོགས་པར་བྱའོ། །འདུལ་བ་ལུང་ལས་རལ་ཁ་དཔུང་ཆད་ཀྱི་ཚད་བཤད་
པ་མེད་ལ། བདེ་ལེགས་ཉི་མའི་འདུལ་འགྲེལ་དང་བྲག་དཀར་སྤྲུལ་སྐུའི་འདུལ་གཞུང་
གཉིས་ལས་ཞལ་མཐུན་པར། ལུས་ཆེ་བས་མཐའ་གོས་ཀྱིས་མ་ཐུམ་ན། རལ་ཁ་དཔུང་
ཆད་ཁྲུ་དོ་བཏང་སྟེ། ཁྲུ་བདུན་བྱ་ལ། རལ་ཁ་དཔུང་ཆད་ལ་ཁྲུ་དོའི་ཚད་བྱེད་པའི་རྒྱུ་

མཚན་ཡོད་དེ། མཐང་གོས་ཁྲུ་ལྔའི་སྟེང་དུ་དེའི་ཁྲུ་དོ་བསྣན་པས་ཁྲུ་བདུན་ཁྱིམ་པའི་ཤམ་
ཐབས་ཀྱི་ཚད་ཡིན་པའི་ཕྱིར། ཞེས་ཁྱིམ་པའི་སྟོད་གཡོགས་སྨད་གཡོགས་ཞེས་པའི་སྨད་
གཡོགས་ཆེ་ཚད་དང་མཉམ་པར་འགྱུར་བ་རྒྱུ་མཚན་དུ་བྱས་སོ། །དེ་བཞིན་དུ་མཐང་
གོས་ཁྲུ་ཕྱེད་ལྔའི་སྟེང་དུ་རལ་ཁ་དཔུང་ཆད་ཁྲུ་དོ་བསྣན་ན་ཁྲུ་ཕྱེད་བདུན་ཡོད་པ་དང༌།
དེ་བཞིན་དུ་མཐང་གོས་ཁྲུ་བཞིའི་སྟེང་དུ་རལ་ཁ་དཔུང་ཆད་ཁྲུ་དོ་བསྣན་ན་ཁྲུ་དྲུག་ཡོད་
ལ། དེ་གཉིས་ཀྱང་ཁྱིམ་པའི་སྨད་གཡོགས་འབྲིང་ཚད་ཅིག་གི་ཚད་ཡིན་ཏེ། འཁོར་
གསུམ་ཁེབས་པ་ནས་ཁྲུ་བདུན་པའི་བར་ཐམས་ཅད་ཁྱིམ་པའི་སྨད་གཡོགས་འབྲིང་ཚད་
ཡིན་པར་བཤད་པའི་ཕྱིར་རོ། །འོན་ཀྱང་མཐང་གོས་ཁྲུ་བཞི་པའི་སྟེང་དུ་རལ་ཁ་དཔུང་
ཆད་ཁྲུ་ཕྱེད་གསུམ་བསྣན་ན་ཁྱིམ་པའི་སྨད་གཡོགས་འབྲིང་ཚད་ལས་མ་བརྒལ་ཀྱང་།
དེ་ལྟར་བྱས་ན་ལག་ལེན་གྱི་མཚམས་ཡང་དག་པ་ཞིག་ངོས་ཟིན་དཀའ་བས། གོང་སྨོས་
ཀྱི་ཤམ་ཐབས་ཚད་གང་ཡིན་ཡང་རལ་ཁ་དཔུང་ཆད་ཀྱི་ཚད་ཁྲུ་དོ་ལས་མ་ལྷག་པ་ཞིག་
བྱས་ན་བདེའོ། །རལ་ཁ་དཔུང་ཆད་དེ་ཕྱོགས་ཕར་ཚུར་གཉིས་ལ་ཇི་བཞིན་སྦྱར་ན་གོས་
ཀྱི་དངོས་པོ་གཅིག་ཏུ་གྱུར་ཏེ་ཚད་ལས་ལྷག་ནས་བྱིན་རླབས་མི་ཆགས་པར་འགྱུར་བས་
སྣེ་གཉིས་རང་མདོག་གི་སྐུད་པས་བར་བར་དུ་གཟུང་བར་བྱ་བའམ་སྒྲོ་གུས་གདགས་པ་
གང་རུང་དགོས་ཏེ། འགྲེལ་ཆུང་ལས། སྒྲོ་གུས་གདགས་ཤིང་སྤྲད་པའམ་བཙེམས་ཏེ་
སྤྱད་པར་བྱའོ་ཞེས་གསུངས་པ་ལྟར་རོ། །རལ་ཁ་དཔུང་ཆད་དེ་ལོགས་སུ་མཁོ་བའི་ཡོ་
བྱད་དུ་བྱིན་རླབས་བྱའོ། །ཟླ་བའི་སྤང་བ་རྣམ་པར་འབྱེད་པའོ། །གཉིས་པ་ཞུ་བའི་
སྐབས་ནས་འབྱུང་བ་ལ་གཉིས་ལས། དང་པོ་སྐབས་འདི་ནས་འབྱུང་བ་ནི། དེ་བས་
དམན་པ་ནི་ཆུང་བ་དང་འདྲ་སྟེ་ཉེས་བྱས་སུ་འགྱུར་བ་ཉིད་དོ། །ཞེས་གསུངས་ཏེ། ཆུང་བ་
ཁྲུ་གང་བ་དེ་བས་ཀྱང་དམན་པ་ནི་འཁོར་གསུམ་ཁེབས་པ་བས་ཆུང་བ་ཁྲུ་གང་བ་དང་
འདྲ་སྟེ། དཔེར་ན་གོས་ཁྲུ་གང་བ་དེ་ནི་ཁ་བསྐང་བ་ལ་རེ་བ་ཡོད་མེད་ཀྱིས་འཆང་འཇོག་
གི་སྤང་བ་གཉིས་སུ་འགྱུར་བ་ལྟར་གོས་ཁྲུ་གང་བས་ཆུང་བ་དེ་ཡང་ཁ་བསྐང་བ་ལ་རེ་བ་

མེད་ན་འཆང་བའི་ཉེས་བྱས་དང་རེ་བ་ཡོད་ན་ཟླ་འཇོག་གི་ཉེས་བྱས་སུ་འགྱུར་བ་ཉིད་དོ། །
འཆང་འཇོག་གི་སྤང་ལྟུང་དུ་ནི་མི་འགྱུར་ཏེ། ཚད་དང་ལྡན་པའི་ཡན་ལག་མ་ཚང་བའི་
ཕྱིར་རོ། །གཉིས་པ་སྐབས་གཞན་ནས་འབྱུང་བ་ནི། འཁོར་གྱི་ཕྱེད་མི་ཁེབས་པ་རེ་བ་
མེད་པ་ཉིད་དོ། །རུང་བ་མ་ཡིན་པ་ཡང་ངོ༌། །གདོང་ཕྱིས་དང་། ཆུ་ཚགས་དང་། སྟན་
འབུམ་དང་། དྲེའུ་རྔོག་ལ་སོགས་པ་ཡོ་བྱད་ཀྱི་གོས་བྱིན་གྱིས་མ་བརླབས་པ་དག་གོ །
ཞེས་གསུངས་ཏེ། ཆུ་དང་ཞེང་གིས་འཁོར་གསུམ་གྱི་ཕྱེད་མི་ཁེབས་པ་ཉིད་ཀྱི་གོས་དང་
པོ་ནས་ཁ་སྐོང་བ་ལ་རེ་བ་མེད་པ་ནི་ཟླ་བར་གཏོགས་པ་མ་ཡིན་ཏེ་ཁ་སྐོང་བ་རེ་བ་མེད་
པ་ཉིད་ཡིན་པའི་ཕྱིར་དེས་ན་འཆང་བའི་ཉེས་བྱས་སུ་འགྱུར་བ་ཉིད་དོ། །འཁོར་གསུམ་
གྱི་ཕྱེད་མི་ཁེབས་པ་དེ་ཡང་ཁ་སྐོང་བ་ལ་རེ་བ་དང་བཅས་ཏེ་བཞག་ན་ནི་ཟླ་འཇོག་གི་
ཉེས་བྱས་སུ་འགྱུར་ཞེས་མདོ་སྔ་མར་བསྟན་ཟིན་ཏོ། །གོས་རུང་བ་མ་ཡིན་པ་རྔ་བལ་ལ་
སོགས་པ་ཡང་ངོ་སྟེ་རེ་བ་མེད་པ་ཉིད་དོ་ཞེས་སྔ་མར་སྦྱར་ཏེ། དེ་ནི་ཆོས་གོས་ཀྱི་རྒྱུར་མི་
རུང་བས་རེ་བ་མེད་པ་ཉིད་ཡིན་ལ། དེས་ན་ལུང་ཞུ་བར་རེ་བ་དང་བཅས་ཏེ་འཇོག་པ་
བཀག་ཀྱང་གལ་ཏེ་རེ་བ་དང་བཅས་ཏེ་བཞག་ན་ནི། ཟླ་འཇོག་གི་ཞུ་བ་ལས། གོས་མི་
རུང་བ་ནི་ཟླ་བ་གཅིག་ལས་ལྷག་པར་བཞག་ན་ཉེས་བྱས་སུ་འགྱུར་བ་ཉིད་དོ། །ཞེས་
གསུངས་སོ། །ཀུན་ནས་ཁྲུ་གང་བའི་གདོང་ཕྱིས་དང་། ཀུན་ནས་ཁྲུ་གང་བའི་ཆུ་ཚགས་
དང༌། ནང་ཚངས་ཅན་མ་ཡིན་པའི་སྟན་གླིང་བ་སྟན་འབྱམ་དང་དྲེའུ་རྔོག་ལས་བྱས་པའི་
སྟན་ཁྲ་བོ་རིང་པོ་ལ་སོགས་པ་ཡོ་བྱད་ཀྱི་གོས་རང་རང་དུ་བྱིན་གྱིས་མ་བརླབས་པ་དག་
གོ་ཞེས་རེ་བ་མེད་པ་ཉིད་དོ་ཞེས་གོང་དུ་བསྙེགས་ཏེ། དེའང་དགེ་སློང་གི་ཟླ་འཇོག་ནི་
ཆོས་གོས་གསུམ་པོ་མ་ལོངས་པ་ཁོ་ན་ལ་བཅས་ལ། གདོང་ཕྱིས་ལ་སོགས་པ་དེ་རྣམས་
ནི་ཆོས་གོས་གསུམ་པོ་གང་གི་ཡང་རྒྱུ་མ་ཡིན་པའི་ཕྱིར་དེ་རྣམས་ནི་ཁ་སྐོང་བ་ལ་རེ་བ་
དང་བཅས་ཏེ་གཞག་པར་བྱ་བ་མ་ཡིན་ནོ། །གལ་ཏེ་དེ་རྣམས་རེ་བ་དང་བཅས་ཏེ་བཞག་
ཀྱང་ཞག་བཅུ་འཆང་བའི་ཉེས་པར་འགྱུར་གྱི། ཟླ་འཇོག་ཏུ་མི་འགྱུར་ཏེ། དེ་ཡང་གདོང་

ཕྱིས་ཆུ་ཚགས་སྟན་འབྱམ་གསུམ་བྱིན་གྱིས་མ་བརླབས་པར་ཞག་བཅུ་འདས་ན་འཆང་
བའི་སྤང་བར་འགྱུར་ལ་དྲེའུ་རྔོག་ནི་ཞག་བཅུ་འདས་ན་ཉེས་བྱས་སུ་འགྱུར་གྱི་སྤང་ལྟུང་
དུ་མི་འགྱུར་ཏེ་རུང་བའི་ཡན་ལག་མ་ཚང་བའི་ཕྱིར་རོ། །ཟླ་བའི་སྤང་བ་ཞུ་བའོ། །ཟླ་
བའི་སྤང་བའོ།། །།
བཞི་པ་འཁྲུར་འཇུག་ལ་གཉིས། རྣམ་འབྱེད་ཀྱི་སྐབས་ནས་འབྱུང་བ་དང༌། ཞུ་བའི་
སྐབས་ནས་འབྱུང་བའོ། །དང་པོ་རྣམ་འབྱེད་ཀྱི་སྐབས་ནས་འབྱུང་བ་ལ་གསུམ་ལས།
དང་པོ་སྐབས་ནས་འབྱུང་བའི་བསླབ་བྱ་ནི། སྦྲུམ་མ་དབེན་པར་གཞག་གོ །དེར་དགེ་
སློང་མ་རྣམས་ཀྱིས་ཡལ་བར་མི་དོར་རོ། །དེ་ལ་ཟན་སྦྱིན་པར་བྱའོ། །ཞེས་གསུངས་ཏེ།
འཆར་ཀས་རང་གི་ཤམ་ཐབས་ལ་ལྷུང་བའི་ཁུ་བའི་ཐིག་པ་དགེ་སློང་མ་སྦེད་མས་རང་གི་
མངལ་དུ་བླུགས་པས་བུ་འོད་སྲུང་ཆགས་པ་ལྟ་བུ་རབ་ཏུ་བྱུང་བ་མོ་མངལ་ན་བུ་ཡོད་པའི་
སྦྲུམ་མ་དབེན་པར་གཞག་གོ །དེ་ནི་གཞན་མ་དད་པ་སྤང་བའི་ཕྱིར་རོ། །ཊཱི་ཀ་ལས།
གཞན་དུ་འདུག་ན་དེ་ལ་ཉེས་བྱས་སུ་འགྱུར་རོ་ཞེས་སོ། །དབེན་པ་དེར་སྡོད་པ་དེ་དགེ་
སློང་མ་རང་ཉིད་མི་སྒྲུབ་ན་དགེ་སློང་མ་གཞན་རྣམས་ཀྱིས་ཡལ་བར་མི་དོར་རོ་སྟེ་དབེན་
པ་དེར་སྡོད་པའི་ཐབས་ལ་བརྩོན་པར་བྱའོ། །དབེན་པར་སྡོད་པའི་སྦྲུམ་མ་དེ་ལ་དགེ་
སློང་མ་གཞན་དག་གིས་ཟན་སྦྱིན་པར་བྱའོ། །གཉིས་པ་རྣམ་གཞག་ལ་གསུམ་ལས།
དང་པོ་ཐུན་མོང་དུ་ཉེ་དུའི་མཚན་ཉིད་ནི། ཕོ་མ་དག་གི་བདུན་པ་ཚུན་ཆད་ལས་གང་ཡང་
རུང་བ་སྔ་མ་གཅིག་ལས་སྐྱེས་པ་ཡང་ཉེ་དུ་ཡིན་ནོ། །ཞེས་གསུངས་ཏེ། འོག་ནས་འབྱུང་
བའི་ལྟུང་བ་འགའ་ལ་ཉེ་དུ་མ་ཡིན་པ་ཡན་ལག་ཏུ་དགོས་ན་ཉེ་དུ་དང་ཉེ་དུ་མ་ཡིན་པའི་
མཚམས་ཅི་ཞེ་ན། རང་གི་ཕ་དང་མ་དག་གི་ཕའི་བརྒྱུད་པ་མའི་ཡན་ལག་དང་བཅས་པ་
དང༌། མའི་བརྒྱུད་པ་ཕའི་ཡན་ལག་དང་བཅས་པ་བདུན་པ་ཚུན་ཆད་དེ་ལས་གང་ཡང་
རུང་བ་སྔ་མ་ཕའམ་མ་གཅིག་ལས་སྐྱེས་པ་ཡང་ཉེ་དུ་ཡིན་ནོ། །ཇི་སྐད་སྨྲས་པ་ལས་
གཞན་པ་ནི་ཉེ་དུ་མ་ཡིན་ནོ། །ཡང་ཞེས་བྱ་བའི་སྒྲ་ནི་གཉིས་པོ་ལས་སྔ་ནས་སྐྱེས་པ་

འབའ་ཞིག་ཉེ་དུ་ཡིན་པར་མ་ཟད་པའོ། །དེ་ལ་ཕའི་ཕ་དང་དེའི་ཡང་ཕ་ལ་སོགས་པ་ནི་
ཕའི་རྒྱུད་དོ། །ཕ་དེའི་མ་གང་ཡིན་པ་དང་མ་དེའི་ཡང་མ་ལ་སོགས་པ་ནི་མའི་ཡན་ལག་
དང་བཅས་པའོ། །དེ་བཞིན་དུ་མའི་མ་དང་མ་དེའི་ཡང་མ་ལ་སོགས་པ་ནི་མའི་རྒྱུད་དོ། །
མ་དེའི་ཕ་གང་ཡིན་པ་དང་ཕ་དེའི་ཡང་ཕ་ལ་སོགས་པ་ནི་ཕའི་ཡན་ལག་དང་བཅས་པའོ། །
དེ་ལས་སྔ་མ་ཕའི་རྒྱུད་ལས་སྐྱེས་པའམ། སྔ་མ་མའི་ཡན་ལག་ལས་སྐྱེས་པའམ། སྔ་མ་
མའི་རྒྱུད་ལས་སྐྱེས་པའམ། སྔ་མ་ཕའི་ཡན་ལག་ལས་སྐྱེས་པ་དེ་ནི་ཉེ་དུ་ཞེས་བྱའོ། །ཕྱི་
ནས་སྐྱེས་པ་ཡང་རྣམ་འབྱེད་འགྲེལ་ལས། འོག་རོལ་ཏུ་ནི་བུ་དང་བུ་མོའི་ཁྱིམ་བདུན་པ་
ཚུན་ཆད་གཟུང་སྟེ། རྒྱུད་གཅིག་ནས་སྐྱེས་པའི་འབྲེལ་བ་གང་ཡིན་པ་དེ་ནི་ཉེ་དུ་ཞེས་བྱ་
བའོ་ཞེས་བཤད་དོ། །དེ་ལྟ་བུའི་ཉེ་དུ་མ་ཡིན་པ་ཡན་ལག་ཏུ་སྦྱར་དགོས་པའི་ལྟུང་བ་ལ་
ལུང་ལས་གསུངས་པ་ཉི་ཤུ་སྟེ། འཁྲུར་འཇུག་པ་དང་ལེན་པ་དང༌། ། གོས)སློང་དང་སྟོད་
གཡོགས་སྨད་གཡོགས་བཅས། །རིན་ཐང་(སྟེ་སྔགས་པ་སློང་བ་དང་)སོ་སོ་(ནས་སྤགས་པ་སློང་བ་དང༌)རྨེལ་
འཇུག་དང་། །མངོན་མཚན་ཉོ་ཚོང་ལྷུང་བཟེད་ཚོལ། །ཐ་ཀ་གཉིས་དང་ཆོས་གོས་གཉིས་
{ཏེགོས་བྱེད་གོས་སྦྱིན)། །འདུག་གནས་ཟ་དང་བསོད་པ་ཉིད། །གཅེར་བུ་མགྲོན་གཉེར་(རིང་འདུག་དང་}
གྲོང་(སྟེ་སོར་བཤགས་དང་པོ་)དང་ནི། །{སོར་བཤགས་གཉིས་པ་)ཁྱིམ་གཞན་ཉིད་དང་ཉི་ཤུའོ། །ཞེས་སོ། །
དེའི་སྟེང་དུ་མཚོ་ཊཱིཀ་ལས་བསྟན་བཅོས་ནས་བཤད་པ་ལྔ་དང་། དེ་རྣམས་དང་རྒྱུ་མཚན་
མཚུངས་པའི་མདོར་བསྡུས་གང་ཡང་རུང་བ་གཅིག་སྟེ་ཉི་ཤུ་རྩ་དྲུག་ཏུ་གསུངས་སོ། ། །
བསྟན་བཅོས་ལས་བཤད་རྣམ་ལྔ་ནི། །ཀུན་བཏུས་ལས་བྱུང་དབེན་འདུག་འགྲེང་། །
བསྡུས་པ་ལས་འབྱུང་སྦྱོར་བཅུག་ཟ། །ཊཱི་ཀ་ལས་བྱུང་ཡང་ཡང་ཟ། །འདུལ་གཞུང་མེ་ཏོག་
ཕྲེང་རྒྱུད་ལས། །ལྷུང་བཟེད་དོ་གསུམ་ལྷག་ལེན་པའོ། །ཞེས་གཟུང་ངོ༌། །རྗེ་བླ་མའི་མདོ་
རྩ་བའི་ཟིན་བྲིས་ལས་ལུང་ལས་གསུངས་པ་ཉི་ཤུའི་སྟེང་དུ་དགུ་བསྣན་ནས་ཉེར་དགུར་
གསུངས་ཏེ། དེ་ཡང་དབེན་པར་འདུག་འགྲེང་ཆོས་སྟོན་གསུམ་བམ་ལྔ་དང༌། སྦྱོར་
བཅུག་འདུལ་བ་བསྡུས་པ་དང༌། ཡང་ཡང་ཟ་བ་ཊཱི་ཀ་ལས་དང༌། རས་ཆེན་འཚོལ་དང་

ལྷུང་བཟེད་དོ་ལྷག་ལེན་གཉིས་གོས་སློང་བ་སོགས་ཀྱིས་དང་། བུད་མེད་དང་ལྷན་ཅིག་
ཉལ་འགྲོ་གཉིས་འདུག་འགྲེང་སོགས་ཀྱི་གནད་ཀྱིས་སོ་གསུངས། གྲགས་པ་རྒྱལ་
མཚན་གྱི་འདུལ་བའི་བསླབ་བྱ་ཆེན་མོ་དང་། འཇམ་དབྱངས་བཞད་པའི་འདུལ་བའི་
མཐའ་དཔྱད་སོགས་སུ་ཡང་དེ་བཞིན་དུ་གསུངས་སོ། །རང་ལུགས་ལ་མཚོ་ཊཱིཀ་ལས་
གསུངས་པ་རྣམས་ཀྱི་སྟེང་དུ་སྡོམ་ཊིཀ་དཔག་སྙེར་བུད་མེད་དང་ལམ་འགྲོ་ལ་ཡུལ་བུད་
མེད་དེ་ཉེ་དུ་མ་ཡིན་པ་དགོས་པར་གསུངས་ཤིང་། གཞན་བུད་མེད་དང་ཉལ་བ་དང་བུད་
མེད་ལ་ཆོས་སྟོན་པ་དང་རས་ཆེན་འཚོལ་བ་རྣམས་ལ་ཡུལ་ཉེ་དུ་མ་ཡིན་པ་དགོས་མི་
དགོས་ཀྱི་ཁྱད་པར་མ་གསུངས་ཀྱང་རྗེ་བླ་མ་སོགས་ཀྱིས་གསུངས་པ་བཞིན་སྦྱར་བར་བྱ་
ཞིང་། གཞན་ཡང་དཔག་སྙེ་ལས་དགེ་སློང་མ་དང་ལམ་དུ་འགྲོ་བ་ལ་སྦྱར་ཡོད་ལ། དེའི་
གནད་ཀྱིས་དགེ་སློང་མ་དང་གྲུར་འགྲོ་བ་ལ་ཡང་སྦྱར་བར་བྱའོ། །འོ་ན་མཚོ་ཊཱིཀ་ལས།
ཁ་ཅིག་ན་རེ། བུད་མེད་དང་ལྷན་ཅིག་ཉལ་བ་ལ་ཡང་བུད་མེད་ཉེ་དུ་མ་ཡིན་པ་ཡན་ལག་
ཏུ་དགོས་པར་མདོར་བསྡུས་སྦྱར་རོ་ཞེས་ཟེར་རོ། །དེ་ནི་མི་འཐད་དེ། ལུང་ཕྲན་ཚེགས་
ལས། བུ་ཆུང་དང་ལྷན་ཅིག་ཉལ་བའི་དགེ་སློང་མ་རང་གི་བུ་དེ་ཆེན་པོར་གྱུར་པ་དེའི་ཚེ་
དེ་དང་ལྷན་ཅིག་ཁང་པ་གཅིག་ཏུ་ཉལ་བར་མི་རུང་སྟེ། ཇི་ལྟར་བསླབ་པ་བཅས་པ་
བཞིན་སློབས་ཤིག ཅེས་གསུངས་སོ། །དེ་བཞིན་དུ་དགེ་སློང་གིས་ཁྲིམས་གྲོགས་མེད་
པར་རང་གི་བུ་མོ་དང་ལྷན་ཅིག་གནས་གཅིག་ཏུ་ཉལ་ན་ཡང་ལྟུང་བར་འགྱུར་ཏེ། སྔ་མ་
དང་རྒྱུ་མཚན་མཚུངས་པའི་ཕྱིར་རོ། །ཞེས་སྐྱོན་བརྗོད་པ་ཇི་ལྟར་སྤང་བར་བྱ་ཞེ་ན། །དེ་
གཉིས་རྒྱུ་མཚན་མཚུངས་པར་མ་ངེས་ཏེ། སྤྱིར་ཕོ་མོ་གཉིས་མཚན་གྱི་བྱེ་བྲག་གིས་ལུས་
མི་འདྲ་ཞིང་། ལུས་མི་འདྲ་བས་དེ་ལ་བརྟེན་པའི་བསམ་པ་མི་འདྲ་ལ། བསམ་པའི་བྱེ་
བྲག་ཉོན་མོངས་པ་རགས་ཞིབ་མི་འདྲ་ཞིང་། དེ་དགག་པའི་བཅས་པ་མི་འདྲ་བ་ཡོད་ཅིང་
བཅས་པ་མང་ཉུང་ཡོད་པའི་ཕྱིར་རོ། །གཞུང་ལས་བདུན་རྒྱུད་ལ་ས་མཚམས་སུ་
གསུངས་ཀྱང༌། ཕྱི་ལོངས་སྤྱོད་དང་འབྲེལ་བའི་སྐབས་སུ། གཞུང་ནས་གསུངས་པ་ལྟར་

བདུན་པ་ཚུན་ཆད་ཀྱི་ཉེ་དུ་མ་ཡིན་པ་ཡན་ལག་ཏུ་དགོས་ཀྱང་། ནང་སེམས་ཅན་ལ་
ཆགས་པ་རྒྱུར་འགྱུར་དགག་བྱར་གྱུར་པ་རྣམས་ཀྱི་སྐབས་སུ་ནི། ཡུལ་དུས་དེ་ན་ངོ་ཚ་
བའི་ཡུལ་དུ་མི་བྱེད་པ་ཡན་ལག་ཡིན་ཏེ། དགག་བྱའི་གནད་ཀྱིས་ཤེས་པའི་ཕྱིར་རོ། །དེ་
ཡང་ཡུལ་གྱིས་དབང་གིས་མའི་སྤུན་ཟླ་ལ་ངོ་ཚ་བའི་ཡུལ་དུ་མི་བྱེད་ན་དེས་ཀྱང་ཉེ་དུ་མ་
ཡིན་པ་དང་འདྲ་བར་ལྟུང་བ་སྐྱེད་དོ། །ཉེ་དུ་མ་ཡིན་པ་ཡུལ་དུ་བྱས་པའི་སེལ་བ་ཉེ་དུ་
ཡུལ་དུ་བྱས་པ་ལ་ཅིར་འགྱུར་ནི། མངོན་མཚན་ཉོ་ཚོང་ལྷུང་བཟེད་འཚོལ་བ་དང་། །
འདུག་གནས་ཟ་བ་བཞི་ལ་ཉེས་བྱས་སོ། །དེ་ལས་གཞན་རྣམས་ཉེ་དུ་ཡུལ་བྱས་ན། །ཉེ་
དུར་འདུ་ཤེས་ཞུགས་ན་ལྟུང་མེད་དོ། །ཞེས་གཟུང་ངོ༌། །གཉིས་པ་ཐུན་མིན་འཁྲུར་
འཇུག་རང་གི་རྣམ་གཞག་ལ་བཞི་ལས། དང་པོ་གླེང་གཞི་ནི་ཡུལ་མཉན་ཡོད་དུ་གང་
ཟག་འཆར་ཀས་ཉོན་མོངས་པ་འདོད་ཆགས་ཀྱིས་ཉེས་པ་རང་གི་ས་བོན་གྱིས་གོས་པའི་
གོས་རྙིང་བ་དགེ་སློང་མ་ཉེ་དུ་མ་ཡིན་པ་སྦེད་མ་ལ་འཁྲུར་བཅུག་པས་ས་བོན་རང་གི་
མངལ་དུ་བླུགས་པས་བུ་ཆགས་པ་ལས་ལྟུང་བ་འདི་བཅས་སོ། །གཉིས་པ་དགག་བྱ་ནི།
ཆགས་པའི་རྒྱུ་བྱས་ཏེ་རང་རིགས་ཀྱི་བསླབ་པ་ལ་གནོད་པའོ། །གསུམ་པ་ངོ་བོ་ནི།
བཅས་ལྡན་དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་འཚོ་བའི་ཡོ་བྱད་ཀྱི་བྱིན་རླབས་
དང་ལྡན་པའི་རང་གི་ཆོས་གོས་སམ་གདིང་བ་འཁྲུར་གཞུག་པར་འོས་པ་ངག་མཚན་ཉིད་
ལྔ་ལྡན་གྱིས་འཁྲུ་བ་ལ་སོགས་པ་བྱེད་པར་བཅོལ་ནས་ཕྱོགས་ལ། ལས་བྱས་པ་ལས་
གྱུར་པའི་ལྟུང་བ་དངོས་གཞིའོ། །བཞི་པ་གཞུང་དོན་ལ་གཉིས་ལས། དང་པོ་ཡན་ལག་
གི་མཚན་ཉིད་ནི། འདུ་ཤེས་གཙོ་ཆེར་བྱེད་པ་པོ་ཉིད་ཡིན་ནོ། །དེ་ནི་ཤེས་གཙོའོ། །དགེ་
སློང་མ་ཉིད་དང་ཉེ་དུ་མ་ཡིན་པ་ཉིད་དག་ལའོ། །འོག་མ་ལ་ཡང་ངོ་། །བྱིན་གྱིས་
བརླབས་པ་རང་གི་རྙིང་པ་འཁྲུར་གཞུག་པར་འོས་པ་ཆོས་གོས་དང་གདིང་བ་དག་
ལས་འགའ་ཞིག་བསྒོ་བས་འཁྲུར་བཅུག་གམ། འཚེད་དུ་བཅུག་གམ། འཆག་ཏུ་བཅུག་
པ་དག་ནའོ། །ཕྱོགས་ལ་བྱས་པ་ཡང་ལས་བྱས་པ་ཉིད་དོ། །བྱས་པ་ཉིད་ན་བྱེད་དུ་

བཅུག་པ་ཉིད་ཡིན་ནོ། །ཞེས་གསུངས་ཏེ། འཁྲུར་འཇུག་གི་སྤང་བའི་བྱེད་པ་པོ་གང་ཡིན་
ཞེ་ན། དོན་དེ་ལ་དེར་འདུ་ཤེས་པའི་འདུ་ཤེས་ནི་ལྟུང་བ་བསྐྱེད་པ་ལ་དངོས་པོ་ལས་གཙོ་
ཆེར་བྱེད་པ་པོ་ཉིད་ཡིན་ནོ། །འདུ་ཤེས་གཙོ་ཆེར་བྱེད་པ་པོ་ཡིན་པ་དེ་ནི་འོག་གི་ལྟུང་བ་
དག་གི་སྐབས་སུ་ཤེས་གཙོའོ་ཞེས་པས་སྟོན་ནོ། །འཁྲུར་འཇུག་གི་ཡུལ་གང་ལ་ཤེས་གཙོ་
ཞེ་ན། ཡུལ་དགེ་སློང་མ་ཉིད་དང་དེ་རང་གི་ཉེ་དུ་མ་ཡིན་པ་ཉིད་དག་ལ་ཤེས་གཙོའོ། །
ཁྱིམ་པ་མོ་སོགས་ལ་འཁྱུར་བཅུག་ན་ཉེས་བྱས་སོ། །དེའང་སྤྱིར་འདུ་ཤེས་གཙོ་བོས་
བསྐྱེད་པའི་ལྟུང་བ་རྣམས་ལ་འདུ་ཤེས་ལ་བརྟེན་པའི་མུ་དྲུག་ཅི་རིགས་པར་སྦྱར་བར་བྱ་
སྟེ། བྱེ་བྲག་ཏུ་འཁྲུར་འཇུག་ལ་མཚོན་ན། ཡུལ་དགེ་སློང་མ་ཉེ་དུ་མ་ཡིན་པ་ལ་དེར་འདུ་
ཤེས་བཞིན་དུ་འཁྲུར་འཇུག་པ་དང༌། ཡིན་ནམ་མ་ཡིན་སྙམ་དུ་ཐེ་ཚོམ་ཟ་བཞིན་དུ་
འཁྲུར་འཇུག་ནའང་དངོས་གཞི་བསྐྱེད་པས་དངོས་གཞིའི་མུ་གཉིས་དང་། དགེ་སློང་མ་ཉེ་
དུ་ཡིན་པ་ལ་ཉེ་དུ་མ་ཡིན་པར་འདུ་ཤེས་པ་དང་། ཉེ་དུ་ཡིན་མིན་ཐེ་ཚོམ་ཟ་བ་དང་། ཉེ་
དུ་མ་ཡིན་པ་ལ་ཉེ་དུར་འདུ་ཤེས་པས་འཁྲུར་འཇུག་པ་ལ་ཉེས་བྱས་ལས་མི་བསྐྱེད་པས་
ན་སྨད་ཀྱི་མུ་གསུམ་དང་། དགེ་སློང་མ་ཉེ་དུ་ཡིན་པ་ལ་ཡིན་པར་འདུ་ཤེས་པས་འཁྲུར་
འཇུག་ན་ལྟུང་བ་མི་བསྐྱེད་པས་ལྟུང་མེད་ཀྱི་མུ་གཅིག་དང་དྲུག་གོ །ཉེ་དུ་མ་ཡིན་པ་ལ་ཉེ་
དུར་འདུ་ཤེས་པས་འཁྲུར་འཇུག་པ་ལྟུང་མེད་དུ་བཤད་པ་ཡང་ཡོད་དོ། །འཁྲུར་འཇུག་
པའི་འོག་མ་ལེན་པའི་སྤང་བ་ལ་ཡང་ངོ་སྟེ་ཤེས་གཙོའོ། །དེ་ཡང་དགེ་སློང་མ་ཉིད་དང་ཉེ་
དུ་མ་ཡིན་པ་ཉིད་དག་ལའོ་ཞེས་སྔ་མར་སྦྱར་ཏེ་འདྲ་བར་བསྟན་ཏོ། །ཅི་ཞིག་བྱས་ན་
འཁྲུར་འཇུག་པའི་སྤང་བར་འགྱུར་ཞེ་ན། རང་གི་འཚོ་བའི་ཡོ་བྱད་དུ་བྱིན་གྱིས་བརླབས་
པ་དགེ་སློང་རང་གི་ཆོས་གོས་རྙིང་བའམ། མ་རྙིང་ཡང་འདམ་རྫབ་ལ་སོགས་པས་གོས་
ནས་འཁྲུར་གཞུག་པར་འོས་པ་ཆོས་གོས་གསུམ་མམ་གསུམ་དང་འདྲ་བའི་ཆོས་གོས་
ཤམ་ཐབས་དང་ཤམ་ཐབས་ཀྱི་གཟན་ལ་སོགས་པ་དང་། གདིང་བ་དག་ལས་འགའ་
ཞིག་འདི་ཁྲུས་ཤིག་ཅེས་ངག་གིས་བསྒོ་བས་དགེ་སློང་མ་ལ་འཁྲུར་བཅུག་གམ ཚོས་

འཚེད་དུ་བཅུག་གམ། ཐགས་བཟང་པོར་བྱ་བའི་ཕྱིར་འཆག་ཏུ་སྟེ་འདུལ་སྦྱོང་བྱེད་དུ་
བཅུག་པོ་དག་བྱས་ན་སྤང་ལྟུང་སྐྱེད་པའོ། །འཚོ་བའི་ཡོ་བྱད་དུ་བྱིན་གྱིས་བརླབས་པ་
ལས་གཞན་མཁོ་ལྷག་གང་རུང་དུ་བྱིན་གྱིས་བརླབས་པའམ་འཚོ་བའི་གོས་སུ་བྱིན་གྱིས་
བརླབས་ཀྱང་དེ་འབྲལ་ནས་སྤང་ལྟུང་བྱུང་བའི་གོས་སུ་གྱུར་པའམ་བྱིན་རླབས་མེད་
པའམ། གཞན་གྱི་ཆོས་གོས་སམ། རང་གི་ཡིན་ཡང་གསར་བའམ། འཁྱུར་གཞུག་པར་
འོས་པ་མ་ཡིན་པ་དྲི་མས་མ་གོས་པའམ། ཆོས་གོས་དང་གདིང་བ་དག་ལས་གཞན་པ་
སྔས་ནང་ཚངས་ཅན་ལ་སོགས་པ་འཁྲུར་འཇུག་པ་ནི་ཉེས་བྱས་དང་། རང་གི་ངག་གིས་
མ་བསྒོས་པར་ཕྲིན་དང་སྤྲིངས་ཡིག་དང་ལག་བརྡ་ལ་སོགས་པས་འཁྲུར་འཇུག་ན་ཡང་
ཉེས་བྱས་སོ། །གོས་ཀྱི་དངོས་པོ་ཐམས་ཅད་ལ་བྱ་བ་ཐམས་ཅད་བྱས་པ་ཡན་ལག་ཡིན་
ནམ་ཞེ་ན། ཆོས་གོས་ཀྱི་ཕྱོགས་གཅིག་ལ་འཁྲུ་བ་ལ་སོགས་བྱ་བའི་ཕྱོགས་གཅིག་བྱས་
པ་ཡང་ལྟུང་བ་འདི་སྐྱེད་པའི་ལས་བྱས་པ་ཉིད་དོ། །ཆོས་གོས་རིལ་པོ་འཁྲུར་བཅུག་པ་
ལ་ནི་ལྟོས་མི་དགོས་ཏེ། ཆོས་གོས་ཀྱི་ཕྱོགས་གཅིག་ཆོས་གོས་ཀྱི་ཐུ་བ་འཁྲུར་བཅུག་ན་
ཡང་སྤང་ལྟུང་སྐྱེད་དོ། །བྱ་བ་ཡོངས་རྫོགས་བྱས་པ་ལ་ལྟོས་མི་དགོས་ཏེ། འཁྲུ་བའི་ཐ་ན་
ཆུར་ཉུག་པར་བྱེད་དམ་འཚེད་པའི་ཐ་ན་ཚོན་དུ་ཉུག་པར་བྱེད་དམ་འཆག་པའི་ཐ་ན་ཐལ་
མོ་རྡེབ་པར་བྱེད་ན་ཡང་སྤང་ལྟུང་སྐྱེད་དོ། །བསྐོས་པ་ཙམ་བྱེད་དུ་བཅུག་པ་ཡིན་ནམ་ཞེ་
ན། བསྐོས་པའི་དགེ་སློང་མས་འཁྲུ་བ་ལ་སོགས་པའི་ལས་བྱས་པ་ཉིད་ན་བྱེད་དུ་བཅུག་
པ་ཉིད་ཡིན་གྱི་བསྐོས་པ་ཙམ་གྱིས་མིན་ནོ། །གཉིས་པ་ཚིགས་ལ་དོགས་པ་བཅད་པ་ནི།
འབྲས་བུའི་མཐའ་མན་ཆད་གཅིག་པ་ཉིད་དོ། །ཚིགས་སུ་གྱུར་པ་ཉིད་ལ་འབྲས་བུ་རྣམས་
གཅིག་པ་ཉིད་དོ། །ཞེས་གསུངས་ཏེ། འཁྲུར་འཇུག་པ་ལ་སོགས་པ་བསམ་པའི་དོན་
གྲུབ་པའི་འབྲས་བུའི་མཐའ་མན་ཆད་ལུས་ཀྱི་རིག་བྱེད་དུ་མ་ཡོད་ཀྱང་སྤང་བའི་ལྟུང་
བྱེད་གཅིག་པ་ཉིད་དོ། །འཁྲུ་འཚེད་འཆག་པ་གང་རུང་གཅིག་བྱེད་ན་འབྲས་བུའི་མཐའ་
མན་ཆད་གཅིག་པ་ཉིད་ཡིན་ཡང་འཁྲུ་འཚེད་འཆག་གསུམ་བྱེད་ན་སྤང་ལྟུང་གསུམ་དུ་མི་

འགྱུར་རམ་སྙམ་ན། འཁྲུ་བ་དང་འཚེད་པ་དང་འཆག་པའི་ཚིགས་སུ་གྱུར་པ་གསུམ་པོ་
ཉིད་ལ་འབྲས་བུ་སྤང་བའི་ལྟུང་བྱེད་རྣམས་གཅིག་པ་ཉིད་དོ། །དེ་ནི་སྦྱོར་བ་གཅིག་གིས་
གསུམ་ཆར་བཅོལ་བའི་དབང་དུ་བྱས་སོ། །སོར་འགྲེལ་མཛད་བྱང་མེད་པ་ལས། གོས་
ཀྱི་དངོས་པོ་ནི་གཅིག་ལ། དགེ་སློང་མ་གསུམ་ལས་གཅིག་ལ་ནི་འཁྲུར། གཅིག་ལ་ནི་
འཚེད། གཅིག་ལ་ནི་འཆག་ཏུ་བཅོལ་ན་སྤང་བའི་དངོས་པོ་ནི་གཅིག ལྟུང་བ་ནི་
གསུམ་མོ། །ཞེས་ཡུལ་ཐ་དད་པར་སོ་སོར་བཅོལ་ན་ལྟུང་བ་ཡང་སོ་སོར་སྐྱེད་པར་
གསུངས་སོ། །གསུམ་པ་འདུ་ཤེས་ཀྱི་མཚན་ཉིད་རྒྱས་པར་བཤད་པ་ནི། འདུ་ཤེས་གཙོ་
བོ་ཉིད་ལ་དོན་ཇི་ལྟ་བ་ཉིད་ལ་ནི་དངོས་གཞིའོ། །དོན་ཇི་ལྟ་བ་ཉིད་མ་ཡིན་པ་ལ་ནི་
དངོས་གཞི་དང་ཉེ་བའོ། །ཡིད་གཉིས་ནི་འདུ་ཤེས་དང་འདྲའོ། །ཞེས་གསུངས་ཏེ། འདུ་
ཤེས་གཙོ་ཆེར་ཞེས་པའི་དོན་ཇི་ལྟ་བུ་ཞེ་ན། འཁྲུར་འཇུག་པ་དང་སྲོག་ཆགས་དང་བཅས་
པའི་ཆུ་ལ་སྤྱད་པ་ལ་སོགས་པ་འདུ་ཤེས་གཙོ་བོ་ཉིད་དུ་བསྟན་པ་གང་ཡིན་པ་རྣམས་ལ་
འདུ་ཤེས་དེ་དོན་ཇི་ལྟ་བ་དཔེར་ན་དགེ་སློང་མ་ཉེ་དུ་མ་ཡིན་པ་ལ་མ་ཡིན་པར་འདུ་ཤེས་
དེ་འཁྲུར་འཇུག་པ་ལྟ་བུ་དོན་དང་འདུ་ཤེས་ཕྲད་པ་ཉིད་ལ་ནི་རང་རང་གི་ལྟུང་བ་དངོས་
གཞི་རྫོགས་པར་སྐྱེད་པའོ། །དོན་ཇི་ལྟ་བ་ཉིད་མ་ཡིན་པ་དཔེར་ན་དགེ་སློང་མ་ཉེ་དུ་ལ་
ཉེ་དུ་མ་ཡིན་པར་འདུ་ཤེས་ཏེ་འཁྲུར་བཅུག་པ་ལྟ་བུ་དོན་དང་འདུ་ཤེས་མ་ཕྲད་པ་ལ་ནི་
ལྟུང་བ་དངོས་གཞི་དང་ཉེ་བ་སྟེ་ན་སྨད་པའོ། །འདིའི་དམིགས་བསལ། མ་དག་པ་ལ་
དག་པར་འཁྲུལ་ཏེ་སྐུར་བ་འདེབས་པ་དང་། ཆོས་གོས་དེ་གཞན་དབང་བ་ལ་རང་ཉིད་
དབང་བར་འཁྲུལ་ཏེ་ཕྲོགས་པ་དང་། བར་དུ་གཅོད་པ་ལ་བར་དུ་མི་གཅོད་པར་འདུ་
ཤེས་འཁྲུལ་ཏེ་སྡིག་ལྟ་མི་གཏོང་ན་ལྟུང་བ་རྫོགས་པར་བསྐྱེད་པ་ལྟ་བུའོ། །རང་རང་གི་
གཞིའི་རྣམ་པ་མ་དོར་བའི་ཡིད་གཉིས་ནི་ངེས་པའི་འདུ་ཤེས་དང་འདྲའོ། །དེས་ན་གཞི་
དེ་ལ་ཡིད་གཉིས་སུ་གྱུར་པ་ནི་ངེས་པའི་འདུ་ཤེས་དང་འདྲ་བར་དོན་ཇི་ལྟ་བ་ཉིད་ལ་
དངོས་གཞི་དང༌། དོན་ཇི་ལྟ་བ་མིན་པ་ལ་ན་སྨད་དེ། ཊཱི་ཀ་ལས། སྲོག་ཆགས་དང་

བཅས་པའི་ཆུ་ལ་ཡིད་གཉིས་ཟ་བའི་འདུ་ཤེས་ཀྱིས་སྤྱད་ན་ནི་ལྟུང་བྱེད་དུ་འགྱུར་ལ།
སྲོག་ཆགས་མེད་པ་ལ་ཡིད་གཉིས་ཀྱི་འདུ་ཤེས་ཀྱིས་སྤྱད་ན་ནི་ཉེས་བྱས་སུ་འགྱུར་རོ་
ཞེས་གསུངས་པ་ལྟ་བུའོ། །གསུམ་པ་བསླབ་བྱ་གཞན་བསྟན་པ་ནི། དགེ་འདུན་གྱི་
ཁྲིམས་སུ་བྱ་བ་བསྲུང་བར་བྱའོ། །གློ་བུར་དུ་འོངས་པས་ཀྱང་དེ་ལས་མི་འགལ་བ་ཉིད་
དུ་བྱའོ། །ཡོད་དམ་མེད་པ་ཉིད་དང་ཇི་ལྟ་བུ་ཡོངས་སུ་ཤེས་པར་བྱ་བའི་ཕྱིར་དེས་དེ་དྲི་
བར་བྱའོ། །ཧ་ཅང་ཡུན་མི་རིང་བར་རོ། །སངས་རྒྱས་ཀྱིས་གསུངས་པ་དགེ་འདུན་ལས་
གཡོ་བ་མེད་དོ། །ལྷུང་བཟེད་དང་། ཆོས་གོས་དང་། དྲ་བ་དང་། ཕོར་བུ་དང་། ས་
རགས་ལྷག་པ་འབུལ་བ་ན་དགེ་འདུན་གྱི་ཉེ་བར་གཞག་པའི་དོན་དུ་བླང་བར་བྱའོ། །དེ་
ལྟར་ཉེ་བར་བཞག་པ་ནི་དེ་དག་མེད་པ་དག་གིས་ཅི་དགར་བསྐུར་བར་བྱའོ། །ཞེས་
གསུངས་ཏེ། དགེ་འདུན་གྱི་ཁྲིམས་སུ་བྱ་བ་གང་ཡིན་པ་དེ་གང་ཟག་གིས་ཀྱང་བསྲུང་
བར་བྱའོ། །མ་བསྲུངས་ན་སྤྱིར་བཏང་ལཾ་ཉེས་བྱས་དང་། དམིགས་བསལ་བཟློག་པའི་
ཕམ་པོ་དང༌། སྤངས་པ་རྗེས་སུ་ཕྱོགས་པའི་ལྟུང་བྱེད་དང་། བསླབ་པ་དྲལ་ཏེ་ཁྱིམ་དུ་
འཇུག་པའི་སོ་སོར་བཤགས་པར་འགྱུར་བ་ཡང་ཡོད་དོ། །གློ་བུར་དུ་འོངས་པས་ཀྱང་
གཉུག་མར་གནས་པའི་དགེ་འདུན་གྱི་ཁྲིམས་དེ་ལས་མི་འགལཾ་བ་ཉིད་དུ་བྱའོ། །གཉུག་
མར་གནས་པ་རྣམས་ལ་ཁྲིམས་སུ་བྱ་བ་ཡོད་དམ་མེད་པ་ཉིད་དང༌། ཡོད་ན་ཇི་ལྟ་བུ་
ཡོད་པ་ཡོངས་སུ་ཤེས་པར་བྱ་བའི་ཕྱིར་གློ་བུར་དུ་འོངས་པ་དེས་གཉུག་མར་གནསཾ་པ་
རྣམས་ལ་ཁྲིམས་དེ་དྲི་བར་བྱའོ། །བདག་གུད་དུ་སོང་སྟེ་གཞན་གྱི་གནས་སུ་ཞག་ལོན་ན་
དགེ་འདུན་ཕྱི་མས་གསར་དུ་ཁྲིམས་བཅས་སྲིད་པའི་ཕྱིར་བདག་གི་གཙུག་ལག་ཁང་དུ་
སླར་འོངས་ནས་ཁྲིམས་དྲི་དགོས་ཞེས་འགྲེལ་ཆུང་ལས་གསུངས་སོ། །གང་གི་ཚེ་དྲི་ཞེ་ན།
སླེབ་པ་ནས་ཧ་ཅང་ཡུན་མི་རིང་བར་རོ་སྟེ་ཡུན་རིང་པོ་འདའ་བར་མ་བྱས་པར་དྲི་བར་
བྱའོ། །དེ་ཡང་ཊཱི་ཀ་ལས། འཇུག་པའི་གནས་བཙལ་བ་དང་། རྫས་བཞག་པ་དང༌། རེ་
ཞིག་བསྡད་པ་དེ་དག་ཐམས་ཅད་ཇེ་དང་པོར་བྱའོ། །དེའི་འོག་ཏུ་ཁྲིམས་སུ་བྱ་བ་དྲི་བར་

བྱའོ་ཞེས་གསུངས་པ་ལྟར་བྱའོ། །དགེ་འདུན་གྱི་ཁྲིམས་བསྲུང་བའི་དམིགས་བསལ་ནི།
དབྱར་ཟླ་བ་གསུམ་དུ་དགེ་སློང་སུ་ཡང་བཅོམ་ལྡན་འདས་ལ་བལྟར་འགྲོ་བར་མི་བྱའོ་
ཞེས་དགེ་འདུན་གྱི་ཁྲིམས་སུ་བཅས་པ་ལས་དགེ་སློང་ཉེ་སྡེ་ལ་བཅོམ་ལྡན་འདས་ཀྱིས་
གནང་བ་མཛད་པ་ལྟ་བུ་སངས་རྒྱས་ཀྱི་གསུངས་དང་དགེ་འདུན་གྱི་གསུངས་འགལ་ན་
གང་གཙོ་ཞེ་ན། ཉེ་སྡེས་དགེ་འདུན་གྱི་ཁྲིམས་སུ་བཅའ་བ་དྲལ་ཡང་སངས་རྒྱས་ཀྱིས་
ལྟུང་མེད་དུ་གསུངས་པ་ལྟ་བུའི་བཅས་པ་ལ་དེ་བཞིན་དུ་སྒྲུབ་ན། དགེ་འདུན་གྱི་ཁྲིམས་
སུ་བྱ་བ་ལས་གཡོ་བ་སྟེ་འདའ་བའི་ལྟུང་བ་མེད་དོ། །དེས་ན་བཅས་པ་བཙན་པར་བྱའོ། །
དེ་ལྟར་ཊི་ཀ་ལས། དགེ་འདུན་གྱི་ཁྲིམས་སུ་བྱ་བའི་དབང་གིས་བཅོམ་ལྡན་འདས་ཀྱི་
བཀའ་ལས་འདའ་བར་མི་བྱའོ། །ཞེས་སོ། །གང་ཟག་གང་ཡང་རུང་བས་ལྷུང་བཟེད་
དང་ཆོས་གོས་དང་ལྷུང་བཟེད་གཞུག་པའི་སྣོད་དྲ་བ་དང་སྐོམ་གྱི་སྣོད་ཕོར་བུ་དང་སྐུ་
རགས་ལྷག་པ་འབུལ་བ་ན་དགེ་འདུན་གྱི་ཉེ་བར་གཞུག་པའི་དོན་དུ་སྟེ་དགེ་འདུན་གྱི་
ཆེད་དུ་དགེ་འདུན་དང་གང་ཟག་གིས་བླང་བར་བྱའོ། །ལོངས་ལ་བླངས་ནས་ཀྱང་གཙུག་
ལག་ཁང་ཆེན་པོ་ཞིག་ཏུ་སྤུངས་ཏེ་ཞོག་ལ་ཞེས་ལུང་ལས་གསུངས་སོ། །དེ་ལྟར་དགེ་
འདུན་གྱི་རྫས་ཉེ་བར་བཞག་པ་ནི་ལྷུང་བཟེད་ལ་སོགས་པ་དེ་དག་མེད་པ་ཕོངས་པའི་
རབ་ཏུ་བྱུང་བ་དག་གིས་ཅི་དགར་བསྐུར་བར་རམ་འཁྱེར་བར་བྱའོ། །འཁྲུ་འཚེད་འཆག་
པ་གསུམ་ཡོད་ཀྱང་བྱེ་བྲག་གི་མིང་གིས་འཁྲུར་འཇུག་པའི་སྤང་བ་རྣམ་པར་འབྱེད་པའོ་
ཞེས་སོ། །གཉིས་པ་ཞུ་བའི་སྐབས་ནས་འབྱུང་བ་ནི། བཤང་བ་དང་། གཅི་བ་དང་།
ལྡན་ལྗིན་དང་། འདམ་རྫབ་ལ་སོགས་པས་མ་རུང་བར་གྱུར་པ་འཁྲུར་འཇུག་པ་ལ་ན་
སྨད་པ་མེད་དོ། །དྲེའུ་རྔོག་དང་ཁྱིམ་པའི་གོས་དང་། སྔས་ནང་ཚངས་ཅན་དང་། རུང་
བར་བྱས་པ་དང་། སྤངས་པ་དང་། དགེ་འདུན་གྱི་རྣམས་ལ་ནི་ཉེས་བྱས་སོ། །ཞེས་
གསུངས་ཏེ། བཤང་བ་སྟེ་ཕྱི་ས་དང༌། གཅི་བ་སྟེ་གཅིན་དང་། གཏོར་ཁུང་དུ་གཏོགས་
པའི་མི་གཙང་བ་ལྗན་ལྗིན་དང་འདམ་རྫབ་ལ་སོགས་པས་མ་རུང་བར་གྱུར་པ་འཁྲུར་

འཇུག་པ་ལ་ཡན་ལག་གཞན་ཚང་ན་ནི་ན་སྨད་པ་མེད་པར་སྤང་ལྟུང་དངོས་གཞི་སྐྱེད་དོ། །
རུང་བའི་སེལ་བ་ནི་དྲེའུ་རྔོག་གི་སྟན་དང་ཁ་དོག་མ་བསྒྱུར་ཞིང་ཁ་ཚར་ཕུན་ཚར་མ་
བཅད་པ་ལ་སོགས་པའི་ཁྱིམ་པའི་གོས་དང་། ཆོས་གོས་དང་གདིང་བ་ཡིན་པའི་སེལ་བ་
སྔས་ནང་ཚངས་ཅན་དང་། འཚོ་བའི་ཡོ་བྱད་དུ་བྱིན་གྱིས་བརླབས་པའི་སེལ་བ་གོས་
ལྷག་གི་སྔགས་ཀྱིས་ལྷག་པའི་ཡོ་བྱད་དུ་རུང་བར་བྱས་པ་དང་། བྱིན་རླབས་མེད་པ་ཞིག་
བཅུ་འདས་ཏེ་སྤངས་པ་དང་། རང་འབའ་ཞིག་གིས་ཡིན་པའི་སེལ་བ་དགེ་འདུན་གྱི་ཆོས་
གོས་ཏེ། དེ་རྣམས་འཁྲུར་འཇུག་པ་ལ་ནི་ཉེས་བྱས་སོ། །དགེ་འདུན་གྱི་གོས་འཁྲུར་
གཞུག་པར་བྱ་བ་དེ་ཡང་སྤྱད་ནས་དྲི་མ་ཅན་དུ་གྱུར་པ་སྟེ། ཞུ་བ་ལས། དགེ་སློང་གིས་
དགེ་སློང་མ་ཉེ་དུ་མ་ལགས་པ་ལ་དགེ་འདུན་གྱི་ཆོས་གོས་རྙིང་པ་འཁྲུར་རྩོལ་ན་ཅིར་
འགྱུར་ལགས། གལ་ཏེ་གང་ཟག་གིས་ཡོངས་སུ་སྤྱད་དེ། དྲི་མ་ཅན་དུ་གྱུར་པ་ཞིག་ན་
ཉེས་བྱས་སུ་འགྱུར་རོ། །འོན་ཏེ་གནས་མལ་གྱི་དངོས་པོ་ཞིག་འཁྲུར་འཇུག་ན་ནི་ལྟུང་བ་
མེད་དོ། །ཞེས་སོ། །འཁྲུར་འཇུག་པའི་སྤང་བ་ཞུ་བའི་སྐབས་སོ། །འཁྲུར་འཇུག་པའི་
སྤང་བའོ།། །།

༄༅། །འདུལ་བ་མདོ་རྩ་བའི་རྣམ་པར་བཤད་པ་
ཡོན་ཏན་འོད་ཀྱི་དགོངས་རྒྱན་ཚིག་དོན་
རབ་ཏུ་གསལ་བའི་ཉི་མ་ཞེས་
༄༅། །དམ་པའི་ཆོས་འདུལ་བ་མདོ་རྩ་བའི་འགྲེལ་པ།
བྱ་བ་བཞུགས་སོ། །
བསྟན་རྩ་འདུལ་བའི་དཔེ་ཚོགས།
འདུལ་བའི་དཔེ་ཚོགས། །
རིག་འཛིན་དར་རྒྱས་ཀྱིས་བརྩམས།
གསེར་ཐང་བླ་རུང་ལྔ་རིག་ནང་བསྟན་སློབ་གླིང་།
